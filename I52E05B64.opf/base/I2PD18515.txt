༄༅། །འཇམ་དབྱངས་བློ་གཏེར་དབང་པོའི་
བཀའ་འབུམ་བཞུགས།
༼ག༽
རྫོང་སར་ཁམས་བྱེ་ལྔ་རིག་ཐུབ་བསྟན་སློབ་གླིང་ནས་བསྒྲིགས།
བོད་ལྗོངས་དཔེ་རྙིང་དཔེ་སྐྲུན་ཁང་།
（126）

ལྔ་རིག་དཔེ་ཚོགས་ཀྱི་དཀར་ཆག།
༼༡༽ ལམ་འབྲས་བུ་དང་བཅས་པའི་གདམས་ངག་པོད་
༼༢༽ རྒྱ་འགྲེལ་ཕྱོགས་བསྒྲིགས་པོད
༼༣༽ འདུལ་བའི་སྐོར་བོད་འགྲེལ་ཕྱོགས་བསྒྲིགས་པོད་
༼༤༽ ཀུན་མཁྱེན་བླ་མ་ཆེན་པོའི་གསུང་འབུམ་པོད་
༼༥༽ པཎ་ཆེན་ཤཱཀྱ་མཆོག་ལྡན་གྱི་གསུང་འབུམ་པོད་
༼༦༽ ངག་དབང་ཆོས་གྲགས་ཀྱི་གཞུང་འགྲེལ་པོད་
༼༧༽ གཡག་ཕྲུག་སངས་རྒྱས་དཔལ་གྱི་ཤེར་ཕྱིན་ཊཱིཀ་པོད་
༼༨༽ འཇམ་དབྱངས་བློ་གཏེར་དབང་པོའི་གསུང་འབུམ་པོད་
༼༩༽ གཞུང་ཆེན་བཅུ་གསུམ་རྩ་བ་ཕྱོགས་བསྒྲིགས་པོད་
༼༡༠༽ མངོན་པ་གོང་འོག་སྐོར་བོད་འགྲེལ་ཕྱོགས་བསྒྲིགས་པོད
༼༡༡༽ ཚད་མའི་སྐོར་བོད་འགྲེལ་ཕྱོགས་བསྒྲིགས་པོད་
༼༡༢༽ གློ་བོ་མཁན་ཆེན་གསུང་འབུམ་པོད་
༼༡༣༽ བསྟན་འགྱུར་དཀར་ཆག་པོད་
༼༡༤༽ དཀར་ཆག་ལྔ་རིག་ཀུན་བཏུས་པོད
༼༡༥༽ དབུ་མའི་སྐོར་བོད་འགྲེལ་ཕྱོགས་བསྒྲིགས་པོད
༼༡༦༽ སྤྱོད་འཇུག་བོད་འགྲེལ་ཕྱོགས་བསྒྲིགས་པོད་
༼༡༧༽ པཎ་ཆེན་ཤཱཀྱ་མཆོག་ལྡན་གྱི་དབུ་མའི་གསུང་སྐོར་པོད

ལྔ་རིག་དཔེ་ཚོགས་དེབ་བརྒྱ་ཉེར་དྲུག་པ།
༄༅། །འཇམ་དབྱངས་བློ་གཏེར་དབང་པོའི་
བཀའ་འབུམ་བཞུགས།
༼ག༽
རྫོང་སར་ཁམས་བྱེའི་ལྔ་རིག་ཐུབ་བསྟན་སློབ་གླིང་ནས་བསྒྲིགས།
བོད་ལྗོངས་དཔེ་རྙིང་དཔེ་སྐྲུན་ཁང་།

རྣམ་ཐར་མདོར་བསྡུས།
སྙིགས་དུས་བསྟན་པའི་སྲོག་ཤིང་དཔལ་གསང་བའི་བདག་པོ་མི་ཡི་རྣམ་པར་རོལ་པ་འཇམ་དབྱངས་
བློ་གཏེར་དབང་པོ་མཆོག་ནི། སྤྱི་ལོ་༡༨༤ ༧ལོར་གཙང་ཕྱོགས་ཉང་སྨད་སའི་ཐིག་ལེ་བསམ་
འགྲུབ་རྩེའི་ཉེ་འདབས་སུ་འཁྲུངས་ཤིང༌། ཡབ་ཀྱིས་མཚན་ཚེ་རིང་ཕན་ཐོགས་ཞེས་བཏགས།
དགུང་ལོ་དགུ་ཐོག་དཔལ་ཨེ་ཝཾ་ཆོས་ལྡན་གྱི་ཆོས་གྲྭར་ཞུགས་ཨེ་ཝཾ་པ་ཆེན་པོ་བྱམས་པ་ཀུན་དགའ་
བསྟན་འཛིན་ལས་དགེ་བསྙེན་གྱི་སྡོམ་པ་བཞེས་ཤིང༌། མཚན་ཚུལ་ཁྲིམས་རྒྱ་མཚོ་གསོལ། །
དེ་ནས་བྱམས་པ་ཀུན་དགའ་བསྟན་པའི་རྒྱལ་མཚན་ལས་དགེ་ཚུལ་སློང་གི་སྡོམ་པ་བཞེས་ཤིང༌།
མཚན་འཇམ་དབྱངས་བློ་གཏེར་དབང་པོར་གསོལ་ཏེ་གནས་བརྟན་འདུལ་བ་འཛིན་པ་ཆེན་པོར་
གྱུར། གནས་ལྔ་རིག་པའི་པཎྜི་ཏ་འཇིགས་མེད་དཔལ་ལྡན་ལས། སུམ་རྟགས་དང་། སྒྲ་སྙན།
རྩིས་དཀར་ནག་སོགས་དང་། འཇམ་མགོན་བློ་གྲོས་མཐའ་ཡས་ལས། གསོ་རིག་རྒྱུད་བཞི་
དང་སྒྲ་མདོ་ཙནྡྲ་པའི་ཕྱག་ཁྲིད་ཡོངས་རྫོགས་གསན་ཅིང་། ཀུན་བཤད་ཀྱི་མཚན་དུ་འཇམ་
དཔལ་གྲུབ་པའི་རྡོ་རྗེ་ཐུབ་བསྟན་གསལ་བའི་ཉིན་བྱེད་འཇིགས་མེད་གཙུག་ལག་རྒྱ་མཚོའི་སྡེ་ཞེས་
པ་གསོལ་ཏེ། ཐུན་མོང་རིག་གནས་ཀྱི་སྐོར་ལ་མཁས་ཤིང་བྱང་ཆུབ། རྟ་ནག་མཁན་ཆེན་
མི་ཕམ་སེངྒེ་རབ་རྒྱས་ལས་ཚད་མ་མདོ་དང༌། རྣམ་འགྲེལ་ངེས། སྤྱོད་འཇུག་དང༌། འཇུག་
པ་སོགས་ཀུན་མཁྱེན་གོ་རམས་པ་ནས་བརྒྱུད་པའི་མདོ་ཕྱོགས་ཀྱི་བཤད་བཀའ་ཕལ་ཆེར་ཞུས།
མཁས་དབང་ཤེས་རབ་རྒྱ་མཚོ་ལས་སོར་མདོ་རྩ་འགྲེལ། མཛོད་ཀྱི་ཟུར་བཀོལ་ཁག་བཅས་
ཞུས། ཐུབ་བསྟན་ཆོས་ཀྱི་གྲགས་པ་ལས་མདོ་དང་མདོ་རྩ། མངོན་པ་གོང་འོག །རྩ་
འཇུག་གཞི་གསུམ། བྱམས་ཆོས་སྡེ་ལྔ། བཀའ་གདམ་ཕ་བུ་ཆོས། བེའུ་བུམ་སྔོན་པོ།
དཔེ་ཆོས་རིན་སྤུངས་པ། བློ་སྦྱོང་དོན་བདུན་མ་རྒྱལ་བའི་བཀའ་འགྱུར་རོ་ཅོག་གི་ལུང་བཅས་
གསན། ལྔ་རིག་སྨྲ་བའི་གཙུག་རྒྱན་མི་ཕམ་རྣམ་པར་རྒྱལ་བ་ལ་ཐོག་མར་ཚད་མ་རྣམ་འགྲེལ་
གྱི་ཁྲིད་རྒྱུན་ཕུལ་ཞིང་། སླར་དེ་ཉིད་ཀྱི་མདུན་ནས་ཚད་མ་རྣམ་འགྲེལ་དང་། དབུ་མ་རྒྱན་གྱི་
བཤད་ཁྲིད་བཅས་གསན་ཏེ། གཞུང་ལུགས་རབ་འབྱམས་སྨྲ་བ་ལ་མི་འཇིགས་པའི་གདེང་
ཐོབ། མཁས་དབང་ཤེས་རབ་རྒྱ་མཚོ་ལས་སྡོམ་གསུམ་འཇམ་དབྱངས་བླ་མའི་དགོངས་རྒྱན།
སྤྱི་ལྗོན་བརྟག་གསུམ། ཚུལ་གསུམ་དང་ལྗོན་ཤིང་མཛེས་རྒྱན། སྣང་གསུམ་མཛེས་རྒྱན།

རྒྱུད་གསུམ་མཛེས་རྒྱན། རྒྱུད་ཀྱི་དུམ་བུ། སྟོང་ཐུན། བདག་མེད་བསྟོད་འགྲེལ་རྣམས་ཞུས་
ནས་ཐུགས་འཛིན་གནང་ཞིང་བློ་རྒྱུགས་ཕུལ། ལྷག་པར་ལྗོན་ཤིང་ཆེན་མོ་ཐུགས་འཛིན་གནང་
སྐབས་རྗེ་བཙུན་གྲགས་པ་རྒྱལ་མཚན་གྱིས་ཞལ་རས་མངོན་སུམ་དུ་གཟིགས་ཏེ། རིགས་ཀྱི་བུ་
ཁྱེད་ཀྱི་སྐྱེ་བ་སྔ་མ་རྣམས་ཀྱི་དགེ་བའི་བཤེས་གཉེན་ནི་ང་ཡིན་ནོ། །མ་འོངས་པའི་དུས་ན་ང་
དྲུང་དུ་མངོན་པར་འོངས་བར་འགྱུར་གྱི། རིང་པོར་མི་ཐོགས་པར་ཤར་གྱི་ཕྱོགས་སུ་སོང་ཞིག་
དང་། དོན་ཆེན་པོ་འགྲུབ་པར་འགྱུར་རོ། །དེ་ལ་བར་ཆད་ཀྱི་ཆོས་གང་ཡང་མེད་དོ་ཞེས་པའི་གསུང་
ལྷང་ལྷང་བྱུང་བ་དང་མཉམ་དུ་སྐད་ཅིག་དེ་ཉིད་ལ་གཟུང་འཛིན་གྱི་སྣང་ཞེན་ཆ་དང་བཅས་པ་གཞི་
མེད་རྩ་བྲལ་དུ་ཡལ་ནས་འོད་གསལ་ལྷན་ཅིག་སྐྱེས་པའི་ཡེ་ཤེས་མཐའ་དབུས་དང་བྲལ་བའི་ངང་
དུ་མཉམ་པར་གནས་པར་གྱུར། དེ་ནས་བཟུང་སྟེ་འཇམ་དབྱངས་བླ་མ་མཁྱེན་བརྩེའི་དབང་པོ་
དེ་དུས་ནམ་གྱི་ཚེ་ན་མཇལ་བར་འགྱུར་སྙམ་པའི་བློ་འགོག་མེད་དུ་སྐྱེས། ཐམས་ཅད་མཁྱེན་
པ་བྱམས་པ་ཀུན་དགའ་བསྟན་པའི་རྒྱལ་མཚན་ལས། གསུང་ངག་རིན་པོ་ཆེ་ལམ་འབྲས་བུ་
དང་བཅས་པའི་ཟབ་ཁྲིད་ཆ་ལག་བཅས་པ་ཟླ་བ་དྲུག་ལ་གསན་ཅིང་ཉིན་རེ་བཞིན་ཐུན་གསུམ་རེ་
བཅད་དེ་དམིགས་ཁྲིད་རྣམས་ཐུགས་དང་འདྲེས་ངེས་སུ་མཛད། གཞི་ལམ་འབྲས་གསུམ་དབྱེར་
མེད་པ་རིག་ཐོག་གཅིག་ཏུ་ངོ་སྤྲོད་པའི་ལྟ་བ་ལ་ཕུ་ཐག་ནང་ནས་ཆོད། ཁྲིད་ཀྱི་ཤིང་རྟ་རྣམ་
གཉིས་ཀྱི་དགོངས་གནད་འགལ་མེད་དུ་རྟོགས། རྗེ་དེ་ཉིད་ལས་དབུ་སེམས་བརྒྱུད་པའི་ཁྱད་
པར་གཉིས་ལྡན་གྱི་ཐུགས་བསྐྱེད་ཀྱི་གོ་ཆ་བཞེས་ཏེ། ཐེག་པ་མཆོག་གི་བློ་གྲོས་གཞན་ཕན་
ཆོས་ཀྱི་ཉི་མ་ཞེས་མཚན་དུ་གསོལ། མཆོག་གི་དངོས་གྲུབ་བརྙེས་པ་འཇམ་དཔལ་བསྟན་
འཛིན་ལས་མགོན་པོའི་ཆོས་སྐོར་གསན་ཅིང་དེའི་སྐབས་ངོ་མཚར་བའི་མཚན་མ་མང་དུ་བྱུང་བར་
གསུང་ཤིང་། འཇམ་དབྱངས་མཁྱེན་བརྩེའི་དབང་པོ་ལས་རྒྱུད་སྡེ་ཆེན་པོ་བཞི་དང་འབྲེལ་བའི་
དབང་གི་མངོན་པར་རྟོགས་པ་བཅུ་ཕྲག་བདུན་ལས་ལྷག་ཙམ་དང་ཟབ་ཁྲིད་ཀྱི་སྐོར་མང་དུ་ཞུས་
ཏེ་འཇམ་མགོན་ས་སྐྱ་པའི་བསྟན་པའི་སྲོག་ཤིང་གཅིག་པུར་གྱུར། ཐུབ་བསྟན་ལེགས་བཤད་
བཟང་པོ་ལས་བཀའ་གཏེར་དག་སྣང་ཐམས་ཅད་ཀྱི་སྐོར་ལས་བྱུང་བའི་ཚེ་དཔག་མེད་ཀུན་བཏུས་
དང༌། སྤྱན་རས་གཟིགས་ཀུན་བཏུས་ཀྱི་དབང་བཀའ་ཡོངས་རྫོགས། སྒྲུབ་ཐབས་
རིན་ཆེན་མཛོད་ཁང་རྗེས་གནང་སུམ་བརྒྱ་ལྷག་ཙམ་བཞུགས་པ་རྣམས་གསན། རུ་དམ་ཨོ་
རྒྱན་བསམ་གཏན་གླིང་གི་མཁན་པོ་མཁས་གྲུབ་པདྨ་རྡོ་རྗེ་ལས་སྒྱུ་འཕྲུལ་གསང་བ་སྙིང་པོ་ཞི་བ་

དང་ཁྲོ་བོའི་དཀྱིལ་འཁོར་དུ་དབང་ནོས་ཏེ། གསང་བདག་དགོངས་རྒྱན། གསང་བདག་ཞལ་
ལུང་། ཕྱོགས་བཅུ་མུན་སེལ་རྣམ་ཀྱི་ཐོག་ནས་རྒྱུད་ཀྱི་བཤད་དཀའ་དཔྱིས་ཕྱིན་པ་གསན་པར་
མཛད། འོད་གསལ་རྡོ་རྗེ་སྙིང་པོའི་རྟོགས་པ་ཀློང་དུ་གྱུར་པ་བློ་གྲོས་བཟང་པོ་ལས། མདོ་སྒྱུ་
སེམས་གསུམ་གཙོ་བོར་གྱུར་པའི་རྙིང་མ་བཀའ་མའི་རྒྱུད་སྡེ་ཆེན་པོ་རྣམས་ཀྱི་དབང་བཀའ་ཡོངས་
སུ་རྫོགས་པ་གསན། རྣལ་འབྱོར་པ་བཙད་པོ་ལྷ་རྗེ་ལས་རྙིང་མ་རྒྱུད་འབུམ་གྱི་ལུང་བཅས་གསན་
ཏེ་གསང་སྔགས་སྔ་འགྱུར་བའི་རིང་ལུགས་ལ་བློ་གྲོས་ཀྱི་སྣང་བ་ཕྱོགས་མེད་དུ་རྒྱས། འཇམ་
མགོན་བློ་གྲོས་མཐའ་ཡས་ལས། རྔོག་ལུགས་ཀྱི་རྒྱུད་སྡེ་རྣམས་དང་དུས་འཁོར་བདེ་མཆོག །
གཤིན་རྗེ། ཤངས་ལུགས་ཀྱི་རྒྱུད་སྡེ་ལྔ་ཆིག་དྲིལ་གྱི་དབང༌། ཟབ་ལམ་ནི་གུ་ཆོས་དྲུག །
ཤངས་པའི་གསེར་ཆོས་ཡོངས་རྫོགས་ཀྱི་མཚོན་པའི་སྒྲུབ་བརྒྱུད་ཤིང་རྟ་བརྒྱད་ཀྱི་རིང་ལུགས་
ཡོངས་སུ་རྫོགས་པ། རྗེ་ཀུན་དགའ་གྲོལ་མཆོག་གིས་བསྒྲིགས་པའི་ཁྲིད་ཡིག་བརྒྱ་རྩ། རྗེ་འགྲོ་
མགོན་ཞབས་ཀྱིས་བསྒྲིགས་པའི་སྒྲུབ་ཐབས་རིན་ཆེན་འབྱུང་གནས་རྗེས་གནང་སུམ་བརྒྱ་ལྷག་
ཙམ་དང༌། བཀའ་བརྒྱུད་སྔགས་མཛོད་དང༌། རིན་ཆེན་གཏེར་མཛོད་དབང་བཀའ་སྟོང་ཕྲག་
ལྷག་ཙམ་དང༌། ཟབ་ཁྲིད་དྲུག་ཅུ་དང༌། རྒྱབ་རྟེན་ཡིག་ཆ་པོད་ཆུང་བརྒྱ་ལྷག་ཙམ་གྱི་བཀླག་ལུང་
བཅས་གསན་ཏེ། འཇམ་མགོན་བློ་གྲོས་མཐའ་ཡས་ནས་ཟབ་ཆོས་དེ་དག་གི་བདག་པོར་ལུང་
བསྟན། གདོང་ཀཾ་པཎྜི་ཏ་ངག་དབང་དམ་ཆོས་རྒྱལ་མཚོ་ལས། རྗེ་ཙོང་ཁ་པའི་ལམ་རིམ་
ཆེན་མོ་དང༌། དེ་ལ་མཆན་བུ་བཞི་སྦྲག་གི་བཤད་ཁྲིད་དཔྱིས་ཕྱིན་པ་དང༌། འཇམ་དབྱངས་
ཆོས་སྐོར་གྱི་དབང་ལུང་སོགས་གསན་ཏེ་རི་བོ་དགེ་ལྡན་པའི་ཟབ་ཆོས་ཀྱི་ཉིང་ཁུ་འཐུང་། མདོར་
ན་ཐར་རྩེ་བྱམས་པ་ཀུན་དགའ་བསྟན་པའི་རྒྱལ་མཚན་དང༌། འཇམ་མགོན་རྡོ་རྗེ་འཆང་རྣམ་
པ་གཉིས་གཙོར་མཛད་པའི་ཡོངས་འཛིན་དགེ་བའི་བཤེས་གཉེན་བཅུ་ཕྲག་བཞི་ལས་ལྷག་ཙམ་
གྱི་ཞལ་སྔ་ནས་གསང་སྔགས་གསར་མའི་ཕྱོགས་སུ་ཁྱབ་ཆེ་བའི་སྤྱི་བཀའ་དང་ཟུར་བཀའ་བསྡོམས་
པའི་དབང་ཆེན་བརྒྱ་ཕྲག་གསུམ་ལ་བཅུ་ཕྲག་ཁ་ཡར་གྱིས་ལྷག་པ་དང་། ཁྲིད་བཀའ་བརྒྱ་ཕྲག་
གཅིག་ལ་བཅུ་ཕྲག་བདུན་གྱིས་ལྷག་པ་དང་། སྤྱིར་ཟུར་ཕྱོགས་བསྡོམས་ཀྱི་རྗེས་གནང་སྟོང་ཕྲག་
ལྷག་ཙམ་དང་། རྒྱལ་བའི་བཀའ་འགྱུར་ཆེན་མོ་དང་།འཕགས་ཡུལ་གྱི་དགོངས་འགྲེལ་བསྟན་
བཅོས་གངས་ཅན་པའི་བརྡ་ལ་སྒྱུར་བ་རྣམས་ཀྱི་ལུང་རྒྱུན་གང་བཞུགས་དང་བོད་ཡུལ་གྱི་མཁས་
གྲུབ་བསྟན་འགྲོ་ལ་བཀའ་དྲིན་ཆེ་བ་རྣམས་ཀྱིས་བཀའ་བསྡུ་དང༌། གསལ་བྱེད་དང༌། ཆོག་ཁྲིགས་

གང་དང་གང་གནང་བ་རྣམས་ཀྱི་བཀའ་པོད་དང༌། བེའུ་བུམ་དང༌། འཐོར་བུའི་རིགས་ལུང་རྒྱུན་
གང་དང་གང་བཞུགས་པ་ཐམས་ཅད་ཀྱི་པུ་སྟི་ཀབརྒྱ་ཕྲག་མང་པོ་གསན་པར་མཛད་དེ་མདོ་
སྔགས་རིག་གནས་དང་བཅས་པ་ལ་མཁས་པའི་ཕ་རོལ་ཏུ་ཕྱིན། བཤད་རྒྱུད་འདེག་པའི་བཀའ་
ཆེན་བཅུ་དང་། སྒྲུབ་བརྒྱུད་ཤིང་རྟ་ཆེ་བརྒྱད་ཀྱི་བསྟན་པ་ཡོངས་རྫོགས་ལ་ཉེ་རིང་དང་ཕྱོགས་
ལྷུང་མི་མངའ་བ་བསྟན་པ་ཡོངས་རྫོགས་གང་ཟག་གཅིག་འཚང་རྒྱ་བའི་ཆ་རྐྱེན་དུ་གྲུ་བཞི་ལམ་
གྱིས་འཁྱེར་བའི་ཡོངས་རྫོགས་རྒྱལ་བསྟན་སྤྱི་ཡི་མངའ་བདག་ཏུ་གྱུར་ཏོ། །ངོར་དུ་མདོ་སྔགས་ཀྱི་
གཞུང་དང༌། རིག་གནས་ཡན་ལག་དང་བཅས་པ་ཡུན་རིང་པོར་ཞལ་ཁྲིད་གནང་བ་དང་།
སྐྱེ་རྒུ་དོན་གྲུབ་གླིང་དུ་གཞི་གསུམ་གྱི་ཕྱག་ལེན་གསར་སྤེལ་དང་། སྤྱོད་པ་ལ་འཇུག་པའི་ཞལ་
ཁྲིད་ཟབ་རྒྱས་དང༌། དབུ་མ་འཇུག་པ་དང༌། ཕར་ཕྱིན་མངོན་རྟོགས་རྒྱན། མངོན་པ་
མཛོད་། ཚད་མ་རིགས་གཏེར་རྣམས་རྗེ་ཉིད་ཀྱི་མཆན་འགྲེལ་སྟེང་ནས་ཁྲིད། སྐྱེས་རབས་
བརྒྱ་ལྔ་བཅུ་པ་དང༌། བཀའ་གདམ་གཅེས་བཏུས་ལ་སོགས་པའི་ལུང་གནང་། སྤྱི་ལྗོན་བརྟག་
གསུམ་ཞིབ་རྒྱས་སུ་ཁྲིད། ཀུན་བཏུས་རྣམ་གཉིས་གཙོས་པའི་ཆོས་འཁོར་ཆེན་པོ་ལན་བཞི་
ཙམ་བསྐོར། དགོན་ཆེན་དུ་སྔ་རྗེས་སུ་གོང་མ་ལྔའི་གསུང་འབུམ་གྱི་ལུང་དང༌། གཞི་གསུམ་གྱི་
སྒྲུབ་སྡེ་གསར་འཛུགས་དང༌ ། འདུལ་བ་མདོ་རྩ་དང་མངོན་རྟོགས་རྒྱན་གྱི་གསུང་བཤད་གནང་།
ཁྲོམ་ཐར་དུ་ཕེབས་ཏེ། གཞི་གསུམ་ཆོ་ག་གསར་འཛུགས། འདུས་པ་བརྒྱ་ཕྲག་མང་ཙམ་ལ་
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་སྨིན་གྲོལ་རྒྱབ་རྟེན་དང་བཅས་པ་
གནང་། བུ་སློབ་བརྒྱ་ལྷག་ཙམ་གྱིས་ཀྱེ་རྡོར་གཞི་བསྙེན་མཐར་ཕྱིན་པའི་དམ་བཅའ་ཕུལ། འཛིན་
དཔལ་རྫོང་དགོན་དང༌། རྟག་མོ་དགོན་གཉིས་ཀར་རྒྱལ་བའི་བཀའ་འགྱུར་ཆེན་མོའི་ལྗགས་
ལུང་གནང་། རྗེ་བླ་མ་འཇམ་དབྱང་མཁྱེན་བརྩེའི་དབང་པོའི་བཀའ་ལྟར་རྫོང་སར་དཀར་མོ་སྟག་
ཚང་དུ་རྒྱུད་སྡེ་རིན་པོ་ཆེ་ཀུན་ལས་བཏུས་པའི་སྨིན་གྲོལ་རྒྱབ་རྟེན་དང་བཅས་པ་གནང་། ཙཱ་འདྲ་
རིན་ཆེན་བྲག་གི་སྒྲུབ་ཁང་དུ་འཇམ་མགོན་བློ་གྲོས་མཐའ་ཡས་གཙོ་བོར་གྱུར་པའི་ཞལ་སློབ་ཁག་
གཅིག་ལ། རྣལ་འབྱོར་རྒྱུད་ཀྱི་བཤད་རྒྱུད་རྡོ་རྗེ་རྩེ་མོ་དང་། ཡན་ལག་གི་རྒྱུད་ཁམས་གསུམ་
རྣམ་རྒྱལ་དང༌། ཆ་མཐུན་རྒྱུད་དཔལ་མཆོག་དང་པོ་རིགས་བསྡུས་པའི་དཀྱིལ་འཁོར་དུ་དབང་
བསྐུར་བ་དང་། རྡོ་རྗེ་ཕྲེང་བའི་དཀྱིལ་འཁོར་ཞེ་གཉིས་དང་བྱ་བ་ཀུན་ལས་བཏུས་པའི་དགེ་
ལེགས་སུ་བྱེད་པའི་དཀྱིལ་འཁོར་གསུམ་དང་བཅས་པའི་དབང་བསྐུར་བ་དང་། བདེ་མཆོག་

འཁོར་ལོས་སྒྱུར་དྲུག་དང་། ངམ་རྫོང་སྙན་བརྒྱུད་ཀྱི་བདེ་མཆོག་དང་། ཐང་རྒྱལ་སྙན་བརྒྱུད་ལ་
སོགས་པའི་དབང་ལུང་ཤིན་ཏུ་མང་པོ་ཟླ་བ་བཞི་ཙམ་རིང་ཕུལ། ཀཿཐོག་སི་ཏུ་ཆོས་ཀྱི་རྒྱལ་མཚོ་
དང༌། འཇམ་དབྱངས་མཁྱེན་རབ་མཐའ་ཡས་སོགས་ལ་རྒྱུད་བཏུས་ལན་གསུམ་པ་གནང་།
ས་སྒང་དབོན་པོ། སྡེ་སྤྲུལ་ཀུན་དགའ་རྒྱལ་མཚན་སོགས་ལ་རྒྱུད་བཏུས་ཐེངས་བཞི་པ་དང་།
སྒྲུབ་བཏུས་ཡོངས་རྫོགས་གནང་། ངག་དབང་ཤེས་རབ་རྒྱལ་མཚོ།ཉ་བྲག་སྤྲུལ་ཀུན་དགའ་ཆོས་
ཀྱི་རྒྱལ་མཚན། གདོང་ཐོག་སྤྲུལ་པའི་སྐུ་ཀུན་དགའ་འཆི་མེད་དབང་པོ་སོགས་ལ་ལམ་འབྲས་
སློབ་བཤད་སྨིན་གྲོལ་རྒྱབ་རྟེན་དང་བཅས་པ་གནང་། ཨ་མདོ་ཨ་ལི་ཆོས་རྗེ་ཆེད་གཏད་དུ་
ཕེབས་པ་ལ་གསུང་ངག་སློབ་བཤད་ཐེངས་གཅིག་གནང་། མཁྱེན་སྤྲུལ་ཆོས་ཀྱི་བློ་གྲོས་གཙོས་
པའི་འདུས་པ་ཁག་ཅིག་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་རྒྱབ་
རྟེན་དང་བཅས་པ་བཀའ་རྫོགས་ལུང་རྫོགས་སུ་གནང༌། གསང་ཆེན་སློབ་བཤད་ཟབ་མོའི་
བཀའ་བསྡུ་གྲུབ་ནས་གླེགས་བམ་བཅུ་བདུན་ཁ་ལང་བའི་འབྲི་བརྐོ་རགས་རིམ་ཟིན་ནས་འཆད་སྤེལ་
གྱི་བཀའ་དྲིན་ཆེན་པོ་ཐེང་གཅིག་གནང་། སྒྲུབ་ཐབས་རིན་པོ་ཆེ་ཀུན་ལས་བཏུས་པའི་སྨིན་གྲོལ་ལྷག་
མ་མེད་པར་བསྩལ། ཨ་མདོ་བཀྲ་ཤིས་འཁྱིལ་ནས་དཔལ་མང་སྤྲུལ་སྐུ་ཆེད་གཏད་དུ་ཕེབས་པ་ལ་
རྣལ་འབྱོར་རྒྱུད་ཀྱི་སྐོར་རྣམས་གནང་། རག་གཤིས་སྤྲུལ་སྐུ་འཇམ་དབྱངས་སྐལ་བཟང་རྣམ་རྒྱལ་
དང་བཅས་པ་ལ་དབུ་མ་འཇུག་པ་དང་ཕར་ཕྱིན་དང་མངོན་པ་མཛོད་བཅས་ཀྱི་ཁྲིད་ལུང་དང་བཀའ་
གདམས་ཆོས་སྐོར་གྱི་བཀླག་ལུང་དང༌། སྒྲུབ་ཐབས་ཀུན་བཏུས་ཀྱི་ཞལ་སྐོང་རིགས་བཅས་སྩལ།
ཨ་མདོ་དྷི་ཕུའི་ཕྱོགས་ཀྱི་ལྕང་ལུང་སྤྲུལ་སྐུ་སོགས་ལ་གསུང་ངག་རིན་པོ་ཆེའི་སྨིན་གྲོལ་གནང༌།
མཁན་ཆེན་གཞན་ཕན་སྣང་བ་སོགས་ལ་གསུང་ངག་ལམ་འབྲས་དང༌། དུས་ཀྱི་འཁོར་ལོའི་
དབང་གནང༌། དེའི་སྐབས་སུ་མཁས་དབང་དེ་ཉིད་ཀྱིས། གཏམ་ལྷ་ཡི་རོལ་མོ་ཞེས་པ་
ཞིག་ཆེད་དུ་བརྗོད་པ་ལས། ཨེ་མ་གསང་ཆེན་སྔ་འགྱུར་ཆོས་སྒོར་ཞུགས། །འཕགས་ཡུལ་
མཁས་པའི་གཞུང་ལ་ཅུང་ཟད་སྦྱངས། །ཕྱོགས་ལྷུང་མེད་པའི་སེམས་ཀྱི་བརྟགས་བྱས་པས། །
དཔལ་ལྡན་ས་སྐྱའི་ཆོས་ལ་ཡིད་ཆེས་སྐྱེས། །ཞེས་སོགས་ཀྱི་བསྔགས་པའི་མེ་ཏོག་འཐོར།
ཨེ་ཝཾ་པ་ཕན་ཁང་བྱམས་པ་དཔལ་ལྡན་ཆོས་མཛད་དང༌། ཐར་རྩེ་འཇམ་དབྱངས་ཀུན་བཟང་
བསྟན་པའི་རྒྱལ་མཚན་དང༌། ཕུན་ཚོགས་ཁང་གསར་མཁན་ངག་དབང་བློ་གྲོས་གཞན་ཕན་སྙིང་
པོ་དང༌། མཁྱེན་སྤྲུལ་འཇམ་དབྱངས་ཆོས་ཀྱི་བློ་གྲོས་དང་། བླ་མ་འཇམ་དབྱངས་རྒྱལ་མཚན་

ལ་སོགས་པར་རྒྱུད་བཏུས་ཐེང་ལྔ་པ་དང༌། འཇམ་དཔལ་མཚན་བརྗོད་ཀྱི་ཁྲིད་ལུང་གནང་།
གསུང་རྩོམ་སྐོར་ལ་ད་ལམ་དཔར་སྐྲུན་ཞུ་བཞིན་པའི་པོད་དྲུག་པོ་འདི་དག་དང་འདིར་མ་འདུས་
ཤིང༌། རྒྱུད་བཏུས་དང་ལམ་འབྲས་སོགས་སུ་ཡོད་པའི་ཆོས་ཚན་བརྒྱ་ཕྲག་གཅིག་དང་བཞི་
བཅུ་ཡས་མས་ཙམ་བརྩམས་གྲུབ་ཡོད། མཁན་ཆེན་ཐམས་ཅད་མཁྱེན་པ་བྱམས་པ་ཀུན་དགའ་
བསྟན་པའི་རྒྱལ་མཚན་དང་འཇམ་དབྱངས་མཁྱེན་བརྩེའི་དབང་པོའི་བཀའ་ལྟར་རྒྱུད་སྡེ་རིན་པོ་
ཆེ་ཀུན་ལས་བཏུས་པ་པོད་སུམ་ཅུ་ཕྱོགས་བསྒྲིགས་དང་། དེ་ཉིད་པར་དུ་འགོད་པའི་ཆེད་དུ་ཡིག་
བྲིས་པ། ལྷ་བྲིས་པ། ཞུ་དག་མཁན། པར་བརྐོས་བཅས་ལས་བྱེད་བརྒྱ་ཕྲག་གཅིག་
ལྷག་ཙམ་བསགས་ནས་ལོ་ངོ་དྲུག་གི་བར་དུ་རྒྱུད་བཏུས་པོད་སོ་གཉིས། གཞན་ཡང་སྐྱེས་རབ་
སོགས། མང་པོར་ཤིང་པར་དུ་བརྐོས་ནས་སྡེ་དགེའི་པར་ཁང་ཆོས་མཛོད་ཆེན་མོར་བཞུགས་སུ་
གསོལ། གཞན་ཡང་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་པོད་བཅུ་བདུན།
སྒྲུབ་ཐབས་རིན་པོ་ཆེ་ཀུན་ལས་བཏུས་པ་བཅས་བསྡུ་སྒྲིག་མཛད། དཔལ་ཀྱེ་རྡོ་རྗེའི་གཞིའི་བསྙེན་
པས་མཚོན་ལྷག་པའི་ལྷ་མང་པོའི་བསྙེན་པ་ལས་རུང་། གཞན་ཡང་ཕྲིན་ལས་ཀྱི་ལྷ་མོ་སྒྲོལ་མ་
དཀར་དམར་གྱི་ཉམས་བཞེས་མཛད་ཅིང་བྱིན་རླབས་ཀྱི་མཚན་མཆོག་ཏུ་བརྙེས་པས། ཕྱིས་སུ་
པདྨ་འོད་གསལ་མདོ་སྔགས་གླིང་པའི་ཟབ་ཆོས་འཕགས་མའི་སྙིང་ཐིག་གི་ཆོས་བདག་ཏུ་ལུང་
བསྟན། རྒྱུན་དུ་བློ་སྦྱོང་གི་གདམ་ངག་རྣམས་དང༌། བློ་ལྡོག་རྣམ་བཞིས་རྒྱུད་བརླན་པ་
ཞིག་མ་བྱུང་ཕྱིན་ཟབ་ཟབ་མང་པོས་གར་ཡང་མི་ཕྱིན་ཆོས་དང་གང་ཟག་ཐ་དད་དུ་སོང་མ་སོང་
འདིས་ཕྱེ་བ་ཡིན་ཞེས་གསུངས་ཤིང༌། ཐེག་པ་ཆེ་ཆུང་གི་བློ་སྦྱོང་གིས་གཞིར་བཟུང་། ལྟ་སྒོམ་སྤྱོད་
འབྲས་བཞིའི་སྒོ་ནས་གྲུབ་པའི་ས་མཐོར་གཤེགས་པའི་ཚུལ་སོགས་རྒྱས་པར་ནི་གཞན་དུ་བལྟ་
བར་བྱའོ། །མཐར་དགུང་གྲངས་རེ་བརྒྱད་པ་སྤྱི་ལོ་༡༩༡༥ལོར་དགོངས་པ་རྫོགས་སོ། །ཞེས་
རྫོང་སར་ཁམས་བྱེ་ལྔ་རིག་ནང་བསྟན་སློབ་གླིང་ནས་ཕུལ། །

གསལ་བཤད།
ངེད་སློབ་གླིང་ནས་བསྒྲིགས་ཞུས་བྱས་པའི་ལྔ་རིག་དཔེ་ཚོགས་ཞེས་པའི་དཔེ་དེབ་ཀྱི་ཕྲེང་བ་ཚར་
དུ་མངར་བ་འདི་ནི་རིག་པའི་གནས་ལྔ་ཆར་སྟོན་པའི་བསྟན་བཅོས་གཙོ་ཆེ་གྲས་འགའ་ཞིག་བསྡུ་
བའི་དབང་དུ་བྱས་ནས་བོད་མི་རིགས་ཀྱི་རིག་པའི་གནས་རྒྱ་མཚོ་ལྟ་བུ་ལས་ཆ་ཤས་ཙམ་ཞིག་
ཕྱོགས་ཅིག་ཏུ་བསྒྲིགས་པ་ཏེ། མཛད་པ་པོ་རྒྱ་བོད་ཀྱི་མཁས་གྲུབ་དམ་པ་རྣམས་ཀྱིས་རང་དོན་དུ་
ཐོས་བསམ་སྒོམ་གསུམ་མཐར་ཕྱིན་ཏེ། གཞན་དོན་ཕྲིན་ལས་ཀྱི་འཇུག་པ་རྒྱུན་མི་འཆད་པའི་
ཐབས་དམ་པ་ཞིག་ལ་དམིགས་ནས་ཕྱི་རབས་རྗེས་འཇུག་གི་གདུལ་བྱ་རྣམས་ཀྱི་ཆེད་དུ་འཇོག་
གནང་མཛད་པ་ཡིན་ཞིང་། དེ་དག་གི་དོན་ལ་བླ་མ་རྒྱུད་པ་བར་མ་ཆད་པ་རྣམས་ཀྱིས་ཀྱང་རང་
ཉིད་ཀྱིས་ཐོས་པ་དང་བསམ་པ་དང་སྒོམ་པ་གསུམ་གྱི་སྒོ་ནས་མཛིན་སྐྱོང་སྤེལ་གསུམ་གནང་བའི་
ཉེར་ལེན་ལས་ད་ལྟའི་བར་དུ་བཤད་སྒྲུབ་ཀྱི་རྒྱུད་པ་ཕལ་ཆེར་གནས་ཐུབ་པ་བྱུང་ཡོད། ད་དུང་ཤི་
ཡང་གསོན་ལ་རེ་བའི་དཔེ་ལྟར། མུ་མཐུད་ནས་རྒྱུན་རིང་པོའི་བར་དུ་གནས་ཐབས་ལ་འབད་
དགོས་པ་ནི་སྨོས་མ་དགོས་པ་ཡིན་པས། གཙོ་བོ་རྣམ་རིག་བཀྲ་བའི་གཞོན་སྐྱེས་རྣམས་ཀྱིས་
མི་ཚེ་རིག་པའི་གནས་ལྔ་ལ་ཐོས་བསམ་སྒོམ་སྒྲུབ་ཁོ་ནས་འདའ་ཐུབ་པ་ཞིག་དགོས་པ་ནི་སུས་
ཀྱང་མ་བཀལ་བའི་ཁུར་ཞིག་ཏུ་གནས་འདུག །དེའི་ཆ་རྐྱེན་དཔྱད་གཞིའི་ཡིག་རིགས་ཕུན་
སུམ་ཚོགས་པ་རེ་དགོས་པར་སྣང་བས་རང་རེ་རྣམས་ནས་ཀྱང་ཉིས་སྟོང་བཞི་ལོའི་ལོ་མཇུག་ནས་
དབུ་བཙུག་ནས་ད་བར་པོད་བརྒྱ་དང་བཞི་ཅུ་ཙམ་བསྒྲིགས་ཞུས་བྱས་ཟིན་པ་ཡིན་པས་དེ་རྣམས།
མཁས་དབང་ལྷག་བསམ་མཚུངས་མེད་གཟན་དཀར་མཆོག་སྤྲུལ་རིན་པོ་ཆེ་ཐུབ་བསྟན་ཉི་མ་
མཆོག་ལ་སྙན་ཞུ་ཕུལ་བས་ལེགས་སོའི་མེ་ཏོག་དང་བཅས། དཔེ་ཚོགས་ཀྱི་ཕྲེང་བ་ཞིག་བྱས་
ན་དགེ་མཚན་ཆེ་ལུགས་སོགས་ཀྱི་ཞལ་གདམས་དང༌། དཔེ་ཚོགས་ཀྱི་མཚན་ལ་ཡང་ལྔ་རིག་
དཔེ་ཚོགས་ཞེས་པ་གསོལ་གནང་བྱུང་བས་དགའ་བ་འབུམ་གྱིས་ཁེངས་ཏེ་ནུས་པ་གང་ཡོད་ཀྱིས་
དཔེ་སྐྲུན་བཟོ་རྒྱུ་ཡིན། །
ཞེས་རྫོང་སར་ཁམས་བྱེའི་ལྔ་རིག་སློབ་གླིང་ནས་ཕུལ།

དཀར་ཆག །
༄༅། །དབུ་མ་ལ་འཇུག་པའི་མཆན་འགྲེལ་ཟླ་བའི་
དགོངས་པ་གསལ་བའི་སྒྲོན་མེ་ཞེས་བྱ་བ། མཚན་གྱི་དོན།
བསྟན་བཅོས་རྩོམ་པ་ལ་འཇུག་པའི་ཡན་ལག །
ཁྱད་གཞི་སའི་ངོ་བོ་མདོར་བསྟན། ས་ལ་གནས་པའི་བསྔགས་བརྗོད།
དཔེའི་སྒོ་ནས་ཡོན་ཏན་བསྡུས་ཏེ་བསྟན་པ།
སེམས་བསྐྱེད་པ་གཉིས་པ།ཕར་ཕྱིན་ལྷག་པའི་ཡོན་ཏན་རྒྱས་པར་བཤད་པ། ངེས་ཚིག་གི་སྒོ་ནས་ཡོན་ཏན་བསྡུས་ཏེ་བསྟན་པ།
སེམས་བསྐྱེད་པ་གསུམ་པ།ངེས་ཚིག་སྒོ་ནས་ས་ཡི་ངོ་བོ་བསྟན།
ཕར་ཕྱིན་ལྷག་པའི་ཡོན་ཏན་རྒྱས་པར་བཤད་པ། ས་དེར་ཡོན་ཏན་གཞན་ཡང་འཐོབ་པའི་ཚུལ། ཕར་ཕྱིན་དང་པོ་གསུམ་གྱི་རྟེན་ཚོགས་འབྲས་བུ་དང་བཅས་པ་བཤད་པ། སའི་ཡོན་ཏན་བརྗོད་དེ་མཇུག་སྡུད་བསྟན་པ།སེམས་བསྐྱེད་པ་བཞི་པ།
སའི་ངེས་ཚིག་བསྟན་པ།
ས་དེའི་སྤངས་པའི་ཁྱད་པར་རྣམ་པར་གཞག་པ། 

སེམས་བསྐྱེད་པ་ལྔ་པ།
ཕར་ཕྱིན་ལྷག་པ།སེམས་བསྐྱེད་པ་དྲུག་པ།ཤེར་ཕྱིན་ལྷག་པས་འགོག་པ་འཐོབ་པར་བསྟན།ཞར་ལ་ཤེར་ཕྱིན་གྱི་ཆེ་བ་བརྗོད་པ།
ཟབ་མོའི་དོན་བསྟན་པར་དམ་བཅའ་བ། གང་ལ་བཤད་པའི་སྣོད།
བཤད་བྱའི་སྟོང་ཉིད་དངོས་གཏན་ལ་དབབ་པ་ལ་
གྲགས་པའི་དོན་མི་རུང་བ་ཐལ་བས་དགག་པ།མ་གྲགས་པའི་དོན་ཐོབ་པར་ཐལ་བས་དགག་པ།
འཇིག་རྟེན་གྱི་ཐ་སྙད་དུའང་བདག་སྐྱེ་མེད་པར་སྟོན་པ།གྲུབ་དོན་བསྡུ་བ།བསྟན་བཅོས་རྩ་ཤེས་ཀྱི་རིགས་པས་དགག་པ། གཞན་སྐྱེ་འགོག་པ་ལ་ཧ་ཅང་ཐལ་བའི་གནོད་བྱེད་བརྗོད་པ།
དུས་ལ་བཏགས་ཏེ་གཞན་སྐྱེ་དགག་པ། འབྲས་བུའི་མུ་བཞིར་དཔྱད་ནས་གཞན་སྐྱེ་དགག་པ། དེ་ལྟར་བཀག་པ་ལ་འཇིག་རྟེན་གྱིས་གནོད་པ་སྤང་བ། དེ་དགག་པ། འཇིག་རྟེན་ཚད་མ་དགག་ཕྱིར་བདེན་གཉིས་ཀྱི་རྣམ་དབྱེ་བསྟན་པ།
དེས་ན་དེ་ཁོ་ན་ཉིད་དུ་འཇིག་རྟེན་ཚད་མར་མི་རིགས་པར་བསྟན་པ། འཇིག་རྟེན་དེ་ཉིད་ཀྱིས་གནོད་པའི་ཡུལ་གྱི་ཁྱད་པར་བཤད་པ།
དེ་ལྟར་བཀག་པའི་ཕན་ཡོན་རྣམ་གཉིས་བསྟན་པ།རྟག་ཆད་གཉིས་ལས་གྲོལ་བའི་ཡོན་ཏན།
ལས་ཀྱི་འབྲས་བུ་འཐད་པའི་ཡོན་ཏན།གཞན་སྐྱེ་སྒྲུབ་བྱེད་རྣམ་རིག་གི་གྲུབ་མཐའ་དགག་པ།

གཞན་ལུགས་བརྗོད་པ།འགོག་བྱེད་ཀྱི་རིགས་པ་འཆད་པ་ལ་
ཕྱི་རོལ་མེད་པའི་ཤེས་པ་རང་བཞིན་གྱི་གྲུབ་པའི་དཔེ་དགག་པ། བག་ཆགས་ཀྱི་ནུས་པ་སྨིན་པ་ལས་དོན་སྣང་གི་ཤེས་པ་སྐྱེ་ཚུལ་དགག་པ། དེ་ལྟར་བཀག་པ་དང་མི་སྡུག་པ་སྒོམ་པ་གཉིས་མི་འགལ་བར་བསྟན་པ།གཞན་དབང་རང་བཞིན་གྱིས་གྲུབ་པའི་སྒྲུབ་བྱེད་ཚད་མ་དགག་པ། གཞན་དབང་གི་སྒྲུབ་བྱེད་རང་རིག་དགག་པ། རྣམ་རིག་པའི་ལུགས་བདེན་པ་གཉིས་ཆར་ལས་ཉམས་པར་བསྟན་པ།
སེམས་ཙམ་དུ་གསུངས་པའི་ལུང་གི་
དོན་བཤད་པ་ལ་མདོ་སྡེ་ས་བཅུ་པ་ལས་གསུངས་པའི་ལུང་གི་དོན་བཤད་པ། དོན་འདི་ཉིད་མདོ་གཞན་གྱིས་ཀྱང་བསྟན་པ།
ཙམ་གྱི་སྒྲས་སེམས་གཙོ་བོར་བསྒྲུབ་པ།
ལང་གཤེགས་ལས་གསུངས་པའི་དགོངས་པ་བཤད་པ། རྒྱུ་མེད་ལས་སྐྱེ་བ་དགག་པ།མཐའ་བཞིའི་སྐྱེ་བ་བཀག་པའི་གྲུབ་དོན་བསྡུ་བ། རང་གཞན་སྡེ་པའི་རྩོད་པ་སྤང་བ།མཐའ་བཞིར་མི་སྐྱེ་བའི་གནད་ཀྱིས་ཆོས་རྣམས་རྟེན་འབྱུང་ཙམ་དུ་བསྟན་པ།་
མཐའ་གཉིས་སྤངས་པའི་རྟེན་འབྲེལ་རྟོགས་པའི་ཕན་ཡོན་བཤད་པ། རྟེན་འབྲེལ་གང་ཟག་གི་བདག་མེད་པའི་
སྒོ་ནས་བཤད་པ་ལ་བདག་ལྟའི་ཞེན་ཡུལ་འགོག་པའི་དགོས་པ་བསྟན་པ།
གང་ཟག་རྫས་ཡོད་རིགས་པས་དཔྱད་ནས་དགག །བདག་ཕུང་གཞན་དུ་གྲུབ་པ་དགག །
བདག་ཕུང་གཅིག་ཏུ་འདོད་པ་དགག་པ།
བདག་ཕུང་རྟེན་དང་བརྟེན་པར་གྲུབ་པར་དགག་པ།
བདག་ལ་ཕུང་པོ་ལྡན་པ་དགག་པ།

བསྡུས་ཏེ་འཇིག་ལྟའི་གྲངས་ངེས་བསྟན་པ།
བརྗོད་དུ་མེད་པའི་བདག་དགག་པ།
རྟེན་ནས་བཏགས་པའི་གང་ཟག་རྣམ་པར་གཞག་པ།
རིགས་པའི་ཚུལ་དེ་དངོས་པོ་ཀུན་ལ་བསྒྲེ་བ།ཐེག་པ་ཆེན་པོའི་རྟོགས་བྱའི་སྟོང་ཉིད་བཤད་པ།
སྟོང་གཞི་ཆོས་ཅན་གྱི་སྒོ་ནས་རྒྱས་པར་དབྱེ་བ།ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པ།སེམས་བསྐྱེད་པ་བརྒྱད་པ་ལ་སྔར་གྱི་དགེ་བ་ལས་ལྷག་པའི་ཡོན་ཏན།
རང་གི་སྤང་རྟོགས་ཀྱི་ཡོན་ཏན།
ས་ཕྱི་མ་རྫོགས་པར་བྱེད་པའི་ཡོན་ཏན།
སེམས་བསྐྱེད་པ་དགུ་པ།
སེམས་བསྐྱེད་པ་བཅུ་པ།རྣམ་གྲངས་ལྷག་པའི་སྒོ་ནས་སོ་སོའི་ཡོན་ཏན་བསྟན་པ་ལ་
ས་བདུན་ཡོན་ཏན་གྲངས་ཀྱིས་བསྒྲེ་བའི་ཚུལ།དག་པ་ས་གསུམ་ལ་རྡུལ་གྲངས་ཀྱིས་བསྒྲེ་བ།འབྲས་བུ་མཐར་ཐུག་སངས་རྒྱས་ཀྱི་ས་བཤད་པ་ལ་དངོས།
རྩོད་སྤང་།
བརྙེས་བྱ་སྐུའི་རྣམ་གཞག །སྤྲོས་པ་ཉེར་ཞིའི་ཆོས་སྐུ་བཤད་པ།
ལོངས་སྐུ།རྒྱུ་མཐུན་གྱི་སྐུ། །
གཟུགས་སྐུ་གཅིག་ལ་རང་གི་རྣམ་འགྱུར་སྟོན།
བ་སྤུའི་ཁུང་བུར་རང་གཞན་རྣམ་ཐར་སྟོན། བཞེད་པ་ཙམ་གྱིས་མངའ་བསྒྱུར་གཞན་ཡང་སྟོན་པ། བརྟེན་པ་ཡོན་ཏན།

སྟོབས་བཅུ་བཤད་པ།ཡོན་ཏན་གྱི་དབྱེ་བ་ཀུན་བརྗོད་མི་ནུས་པ།ཡོན་ཏན་དེ་དག་གཉིས་སུ་བསྡུ་བ།
སྤྲུལ་སྐུ་ཕྲིན་ལས་དང་བཅས་པ་བཤད་
པ་ལ་སྤྲུལ་སྐུས་གནས་སྐབས་ཐེག་གསུམ་བསྟན་པ། མཐར་ཐུག་ཐེག་པ་གཅིག་ཏུ་གྲུབ་ཚུལ་བརྗོད་པ།ཐེག་པ་གསུམ་དུ་གསུངས་པ་དྲང་དོན་དུ་བསྟན་པ།དུས་ཀྱི་སྒོ་ནས་མཆོག་ཏུ་བསྔགས་པ།
གཞུང་དོན་མཐར་ཕྱིན་པའི་བྱ་བ་བཤད་པ།
ཤེར་ཕྱིན་མངོན་རྟོགས་རྒྱན་གྱི་མཆན་འགྲེལ་ཡུམ་དོན་གསལ་བའི་སྒྲོན་མེ།
མཚན་གྱི་དོན། གཞུང་གི་དོན།
མཆོད་བརྗོད་བཤད་པ། དགོས་འབྲེལ་བཤད་པ།བརྩམས་པའི་བསྟན་བཅོས་དངོས་བཤད་པ། བསྡུས་དོན་ལུས་རྣམ་གཞག །སེམས་བསྐྱེད་བཤད་པ།གདམས་ངག །གདམས་ངག་བཅུ་སྤྱིར་བསྟན་པ།རྟོགས་དཀའ་བའི་དགེ་འདུན་དཀོན་མཆོག་བྱེ་བྲག་ཏུ་བཤད་པ། སྦྱོར་ལམ་བཤད་པ། རིགས་བཤད་པ། ལྔ་པ་སྒྲུབ་པའི་དམིགས་པ།
སྒྲུབ་པའི་ཆེད་དུ་བྱ་བ།གོ་སྒྲུབ། 

འཇུག་སྒྲུབ།
ཚོགས་སྒྲུབ་དངོས་བཤད་པ། སའི་ཚོགས་བྱེ་བྲག་ཏུ་བཤད་པ།གཉེན་པོའི་ཚོགས་སྒྲུབ་བྱེ་བྲག་ཏུ་བཤད་པ།
ངེས་འབྱུང་སྒྲུབ་པ།ལམ་ཤེས་ཀྱི་ཡན་ལག།
ཉན་ཐོས་ཀྱི་ལམ་ཤེས་པའི་ལམ་ཤེས།
རང་རྒྱལ་གྱི་ལམ་ཤེས་པའི་ལམ་ཤེས།
ཐེག་ཆེན་མཐོང་ལམ།ལྔ་པ་ཐེག་ཆེན་སྒོམ་ལམ་གྱི་བྱེད་པ། མོས་པ་སྒོམ་ལམ།
མོས་པའི་ཕན་ཡོན།
བསྔོ་བ་སྒོམ་ལམ།རྗེས་སུ་ཡི་རང་སྒོམ་ལམ།སྒྲུབ་པ་སྒོམ་ལམ། ཤེས་པས་སྲིད་ལ་མི་གནས་པའི་གཞི་ཤེས།
སྙིང་རྗེས་ཞི་ལ་མི་གནས་པའི་གཞི་ཤེས།
འབྲས་ཡུམ་ལ་རིང་བའི་གཞི་ཤེས།
འབྲས་ཡུམ་ལ་ཉེ་བའི་གཞི་ཤེས། མི་མཐུན་ཕྱོགས་ཀྱི་གཞི་ཤེས། གཉེན་པོའི་ཕྱོགས་ཀྱི་གཞི་ཤེས།
གཞི་ཤེས་ཀྱི་སྐབས་ནས་བསྟན་པའི་བྱང་སེམས་ཀྱི་སྦྱོར་བ།
གཞི་ཤེས་ཀྱི་སྐབས་སུ་བསྟན་པའི་
བྱང་སེམས་ཀྱི་སྦྱོར་བའི་འཛིན་སྟངས་མཉམ་ཉིད།སྦྱོར་བའི་འབྲས་བུ་ཐེག་ཆེན་མཐོང་ལམ་བཤད་པ། 

རྣམ་པ་བཤད་པ་ལ་རྣམ་པ་མདོར་བསྟན་པ།
རྒྱས་པར་བཤད་པ་ལ་གཞི་ཤེས་ཀྱི་རྣམ་པ།ལམ་ཤེས་ཀྱི་རྣམ་པ།
རྣམ་མཁྱེན་གྱི་རྣམ་པ། སྦྱོར་བ།སྦྱོར་བའི་ཡོན་ཏན།
སྦྱོར་བ་སྒོམ་པའི་སྐྱོན།
སྦྱོར་བའི་མཚན་ཉིད་ལ་སྦྱོར་བའི་མཚན་ཉིད་མདོར་བསྟན་པ། རྒྱས་པར་བཤད་པ་ལ་ཤེས་མཚན།ཁྱད་མཚན།
བྱེད་མཚན།ངོ་བོ་ཉིད་མཚན།ཐེག་ཆེན་ཐར་པ་ཆ་མཐུན།ཐེག་ཆེན་གྱི་ངེས་འབྱེད་ཆ་མཐུན། ཕྱིར་མི་ལྡོག་པའི་དགེ་འདུན་བཤད་
པ་ལ་ཕྱིར་མི་ལྡོག་པའི་དགེ་འདུན་མདོར་བསྟན་པ།སྦྱོར་ལམ་པ་ཕྱིར་མི་ལྡོག་པའི་རྟགས་བཤད་པ།མཐོང་ལམ་ཕྱིར་མི་ལྡོག་པའི་རྟགས་བཤད་པ།སྒོམ་ལམ་ཕྱིར་མི་ལྡོག་པའི་རྟགས་བཤད་པ།སྲིད་ཞི་མཉམ་པ་ཉིད་ཀྱི་སྦྱོར་བ། ཞིང་དག་པའི་སྦྱོར་བ།
ཐབས་མཁས་སྦྱོར་བ། དྲོད་ཀྱི་རྩེ་སྦྱོར།རྩེ་མོའི་རྩེ་སྦྱོར།བཟོད་པའི་རྩེ་སྦྱོར། 

ཆོས་མཆོག་གི་རྩེ་སྦྱོར། མཐོང་ལམ་རྩེ་སྦྱོར།སྤང་བྱ་རྟོག་པ།
གཉེན་པོ་མཐོང་ལམ་རྩེ་སྦྱོར། སྒོམ་ལམ་རྩེ་སྦྱོར།
གཉེན་པོ་སྒོམ་ལམ།སྤང་བྱ་རྟོག་པ།བར་ཆད་མེད་པའི་རྩེ་སྦྱོར།བསལ་བྱ་ལོག་སྒྲུབ། མཐར་གྱིས་པའི་སྦྱོར་བའི་ཡན་ལག་རྒྱས་བཤད།
སྐད་ཅིག་སྦྱོར་བའི་ཡན་ལག་རྒྱས་བཤད།
འཕགས་པའི་ལུགས་བཤད་པ། ངོ་བོ་ཉིད་སྐུ།
སློབ་དཔོན་གྱི་ལུགས་ཀྱི་ངོ་བོ་ཉིད་སྐུ་བཤད་པ།
ཡེ་ཤེས་ཆོས་སྐུ་བཤད་པ།
ལོངས་སྐུ་བཤད་པ། སྤྲུལ་སྐུ།
ཕྲིན་ལས་བཤད་པ། ་
བར་པ་ལ་དགའ་བ་ལ་དྲུག་ཏུ་དབྱེ་བ། བསྡུས་པ་ལ་དགའ་བ་ལ་གསུམ་དུ་བསྟན་པ།
མཇུག་གི་དོན། །

༄༅། །དབུ་མ་ལ་འཇུག་པའི་མཆན་འགྲེལ་ཟླ་བའི་
དགོངས་པ་གསལ་བའི་སྒྲོན་མེ་ཞེས་བྱ་བ་
བཞུགས་སོ། །

རབ་འབྱམས་རྒྱལ་བས་ཞི་སྒོ་གཅིག་པ་རུ། །བསྔགས་པའི་གཉིས་མེད་སྟོན་པ་
ཤཱཀྱའི་རྒྱལ། །ཡོད་མེད་མཐའ་ཀུན་འཇིག་པའི་ཤིང་རྟའི་སྲོལ། །འབྱེད་མཁས་འཕགས་
མཆོག་ཀླུ་སྒྲུབ་ཞབས་ལ་བདུད། །ཟབ་ཞི་སྤྲོས་བྲལ་འོད་འབྱེད་འཕགས་པ་ལྷ། །ཐལ་
འགྱུར་རིགས་པའི་སྒོ་འབྱེད་སངས་རྒྱས་བསྐྱངས། །སྟོང་དང་རྟེན་འབྱུང་གསལ་མཛད་ཟླ་
བའི་ཞབས། །འཕགས་ཡུལ་པཎ་གྲུབ་རྣམས་ལ་ཕྱག་བགྱིའོ། །ནགས་འཚོ་ལོ་ཙཱ་མཁས་
མཆོག་ཡོན་ཏན་གྲགས། །རྨ་བྱ་བྱང་བརྩོན་འཇམ་དབྱངས་ས་སྐྱ་པ། །གཡག་རོང་རྣམ་
གཉིས་སྒྲུབ་དང་སུན་འབྱིན་གྱི། །རིགས་པའི་སྟོབས་རྒྱས་བསོད་ནམས་སེང་གེར་འདུད། །
བྱམས་པའི་ཆུ་འཛིན་འཁྲིགས་ལས་ཟབ་རྒྱས་ཆར། །འགྲོ་ཀུན་དགའ་བའི་ཞིང་དུ་འབེབས་
མཛད་པ། །བསྟན་པའི་རྒྱལ་མཚན་ཆེ་དང་འཇམ་དཔལ་དབྱངས། །དངོས་སྣང་མཁྱེན་
བརྩེའི་དབང་པོར་སྙིང་ནས་འདུད། །ཚུལ་འདིར་བདག་བློ་ཐོག་མར་འཁྲིད་པའི་རྐྱེན། །
ལྔ་རིག་པཎ་ཆེན་འཇིགས་མེད་དཔལ་ལྡན་དང་། །ཐུབ་བསྟན་ཆོས་ཀྱི་གྲགས་པས་གསལ་
མཛད་པ། །འདྲེན་མཆོག་ཟུང་ལ་བཀའ་དྲིན་དྲན་བཞིན་འདུད། །སྣང་བ་སྒྱུ་མ་རང་བཞིན་
སྟོང་པ་གཉིས། །མི་འགལ་གཞི་གཅིག་སྟེང་དུ་འཇོག་ནུས་པའི། །ཟབ་མོ་དབུ་མའི་
གཞུང་ལུགས་རྟོགས་དཀའ་ཡང་། །དམ་པའི་གསུང་ལ་བརྟེན་ནས་མཆན་གྱིས་འགྲེལ། །
དེ་ལ་འདིར་ཤེས་བྱ་ཐམས་ཅད་ཀྱི་ཟབ་མོ་དེ་ཁོ་ན་ཉིད་དང་རྒྱ་ཆེ་བའི་ཚུལ་གསལ་བར་བྱེད་པ་
བསྟན་བཅོས་དབུ་མ་ལ་འཇུག་པ་འདི་འཆད་པ་ལ་གསུམ། མཚན་གྱི་དོན། གཞུང་གི་
དོན། མཇུག་གི་དོན་ནོ། །
དང༌ པོ་ལ་གཉིས། དངོས་དང༌། ཞར་བྱུང་ངོ༌། །དང༌ པོ་ལ་གསུམ།
མཚན་བསྒྱུར་བ། མཚན་བཤད་པ། མཚན་གྱི་དགོས་པའོ། །དང་པོ་ནི། རྒྱ་
གར་ན་སྐད་རིགས་ཆེན་པོ་བཞི་ཡོད་པའི་ནང་ནས་ལེགས་སྦྱར་ལྷའི་སྐད་དུ་བསྟན་བཅོས་
འདིའི་མཚན་ལ་མ་དྷྱ་མ་ཀ་ཨ་པ་ཏཱ་ར་ནཱ་མ་ཞེས་དང་། དེ་བོད་སྐད་དུ་བསྒྱུར་ན་དབུ་མ་
ནས་ཞེས་བྱ་བ་ཞེས་པའི་བར་རོ། །དེའང་མ་དྨ་ནི་དབུ་མ། ཨ་པ་ཏཱ་ར་ནི་འཇུག་པ།
ནཱ་མ་ནི་ཞེས་བྱ་བའོ། །གཉིས་པ་མཚན་བཤད་པ་ལ་གཉིས། ཟབ་པ་དང༌། རྒྱ་ཆེ་
བ་ལ་འཇུག་ཚུལ་ལོ། །དང་པོ་ནི། གང་ཟག་དང་ཆོས་ཀྱི་བདག་གཉིས་མཐའ་བཞི་
གང་དུའང་མ་གྲུབ་པ་ཟབ་མོ་དབུ་མའི་ལམ་བརྗོད་བྱར་བྱས་ནས་སྟོན་པའི་མདོ་ཤེར་ཕྱིན་དབུ་

མ་པ་དང་། ས་བཅུ་པ་སོགས་དང་། དེའི་དགོངས་འགྲེལ་བསྟན་བཅོས་རྩ་བ་ཤེས་རབ་
ནི་འདིའི་འཇུག་བྱའི་གཙོ་བོ་ཡིན་ལ། གཉིས་པ་རྒྱ་ཆེ་བ་ནི། བྱང་སེམས་ཀྱི་ཕར་ཕྱིན་
བཅུ་དང་འབྲས་བུ་སངས་རྒྱས་ཀྱི་སྐུ་གསུམ་ཡོན་ཏན་ཕྲིན་ལས་དང་བཅས་པ་སྟོན་པའི་མདོ་
རྣམས་སོ། །ཞེས་བྱ་བ་ནི་མིང་དེ་སྐད་སྒྲོགས་ཞེས་པའི་དོན་ནོ། །གསུམ་པ་མཚན་གྱི་
དགོས་པ་ནི། ཐོག་མར་མཚན་རྒྱ་སྐད་དུ་སྨོས་པའི་དགོས་པ་སྐད་ལ་བག་ཆགས་འཇོག་པ་
དང༌། རྒྱུད་ལ་བྱིན་རླབས་འཇུག་པ་དང༌། ཆོས་ཁུངས་བཙུན་པར་བསྟན་པ་དང་། བོད་
སྐད་དུ་སྨོས་པ་འགྱུར་བྱེད་རྣམས་ལ་བྱས་ཤེས་དྲིན་གཟོའི་ཆེད་དང༌། གཉིས་ཀ་སྨོས་པ་
སྒྲའི་བསྒྱུར་ཚུལ་རྟོགས་པའི་ཆེད་དོ། །གཉིས་པ་ཞར་བྱུང་ནི། དམིགས་མེད་ཀྱི་སྙིང་རྗེ་
ཆེན་པོས་སེམས་ཅན་ཐམས་ཅད་ལ་རྗེས་སུ་བརྩེ་བས་ན་འཇམ། གཉིས་སུ་མེད་པའི་ཡེ་
ཤེས་བརྙེས་པས་ན་དཔལ། སངས་རྒྱས་མང་པོ་ལ་བྱང་ཆུབ་ཀྱི་སེམས་ཕོག་པས་ཡབ་ཏུ་
གྱུར་ཀྱང་། བྱང་ཆུབ་སེམས་དཔའ་གཞོན་ནུའི་ཚུལ་བཟུང་ནས་སྐུ་གཞོན་ནུར་གྱུར་པ་དེ་
ལ་ལོ་ཙཱ་བས་སྒོ་གསུམ་གུས་པས་འདུད་པ་སྔོན་དུ་བཏང་བ་ཡིན་པས་ན་ཕྱག་འཚལ་ལོ་ཞེས་
སྨོས་སོ། །འགྱུར་ཕྱག་གི་དགོས་པ་ནི། འགྱུར་མཐར་ཕྱིན་པ་དང་། འཇམ་དཔལ་
ལ་ཕྱག་འཚལ་བས་མངོན་པའི་སྡེ་སྣོད་ཀྱི་དགོངས་འགྲེལ་དུ་ཤེས་པར་བྱེད་ལ། ཆོས་རྒྱལ་
གྱི་བཀས་བཅད་དང་ཡང་མཐུན་པ་ཡིན་ནོ། །གཉིས་པ་གཞུང་གི་དོན་ལ་གཉིས། བསྟན་
བཅོས་རྩོམ་པ་ལ་འཇུག་པའི་ཡན་ལག །འཇུག་བྱ་བསྟན་བཅོས་ཀྱི་རང་བཞིན་བཤད་
པའོ། །།
དང་པོ་ལ། སྙིང་རྗེ་ཆེན་པོ་ལ་བསྟོད་པའི་རྒྱུ་མཚན་དང༌། བསྟོད་པ་དངོས་
གཉིས་ལས། དང་པོ་ནི། སྲིད་པ་ཐ་མའི་ཚེ་སངས་རྒྱས་སོགས་ལས་གདམས་ངག་ཉན་
ནས་བསྒོམས་པའི་འབྲས་བུ་ཐོབ་ཅིང་། ཚུལ་དེ་གཞན་ལ་ཐོས་པའམ་སྒྲོགས་པར་བྱེད་
པས་ན་ཉན་ཐོས་དང་། སྲིད་པ་ཐ་མའི་ཚེ་གཞན་གྱི་གདམས་ངག་ལ་མི་ལྟོས་པར་རང་ཉིད་
ཀྱིས་རྟེན་འབྲེལ་རྟོགས་པའི་རྐྱེན་ཙམ་ལ་བརྟེན་ནས་བྱང་ཆུབ་མངོན་དུ་བྱེད་ཅིང་། རྫོགས་
པའི་སངས་རྒྱས་ལས་བསོད་ནམས་དང་ཡེ་ཤེས་ཀྱི་ཚོགས་དམན་ལ། ཉན་ཐོས་ལས་ཁྱད་
པར་འཕགས་པས་འབྲིང་པོ་སྟེ་ཉན་རང་རྣམས་ནི་སྒོ་གསུམ་མི་མཐུན་ཕྱོགས་ལས་ཡང་དག་
པར་བསྡོམས་པས་ཐུབ་པ་རྣལ་འབྱོར་ཅན་གྱི་དབང་ཕྱུག་གི་གཙོ་བོ་རྫོགས་པའི་སངས་རྒྱས་

ལས་སྐྱེས་པ་ཡིན་ཏེ། ཐུབ་དབང་དེས་བདེན་པ་དང་རྟེན་འབྲེལ་བསྟན་པའི་དོན་ཉན་
སེམས་སྒོམ་པས་རང་རང་གི་བྱང་ཆུབ་མངོན་དུ་འགྱུར་བའི་ཕྱིར། རྫོགས་པའི་སངས་རྒྱས་
ནི་བྱང་ཆུབ་སེམས་དཔའ་ལས་འཁྲུངས་ཤིང་ཏེ། བྱང་སེམས་རྒྱུན་མཐའ་པ་དེ་སངས་རྒྱས་
སྐྱེད་བྱེད་ཀྱི་ཉེར་ལེན་གྱི་རྒྱུ་ཡིན་པའི་ཕྱིར་དང་། བྱང་སེམས་འཇམ་དཔལ་གྱིས་སངས་
རྒྱས་མང་པོ་ལ་སེམས་བསྐྱེད་འཛིན་དུ་བཅུག་པར་བཤད་པས་ལྷན་ཅིག་བྱེད་རྐྱེན་བྱས་པ་ལས་
འཁྲུངས་པའང་ཡོད་པའི་ཕྱིར། ཐུབ་དབང་རྣམས་བྱང་ཆུབ་སེམས་དཔའ་ལས་འཁྲུངས་ན།
དེ་དག་གི་རྒྱུ་གང་ཡིན་ཞེ་ན། རྒྱུ་གསུམ་ལས་འཁྲུངས་ཏེ། སེམས་ཅན་དང་། ཆོས་
དང༌
། དམིགས་མེད་ཀྱི་སྙིང་རྗེའི་སེམས་དང་། དངོས་པོ་དང་དངོས་པོ་མེད་པ་ལ་སོགས་
པའི་མཐའ་གཉིས་སུ་མེད་པ་སྟེ་གཉིས་དང་བྲལ་བའི་དོན་རྟོགས་པའི་བློ་དང་། གནས་
ལུགས་སྟོང་པ་ཉིད་སེམས་ཅན་རྣམས་ཀྱི་ཁོང་དུ་ཆུད་པར་བྱ་བའི་དོན་དུ་རྫོགས་པའི་བྱང་ཆུབ་
དོན་དུ་གཉེར་བའི་བྱང་ཆུབ་ཀྱི་སེམས་གསུམ་པོ་འདི་ནི་རྒྱལ་སྲས་བྱང་ཆུབ་སེམས་དཔའ་
རྣམས་ཀྱི་རྒྱུ་ཡིན་པའི་ཕྱིར། གཉིས་པ་བསྟོད་པ་དངོས་ལ་གཉིས་ལས། དང་པོ་སྙིང་རྗེ་
ཆེན་པོ་སྤྱི་ལ་བསྟོད་པ་ནི། དེ་ལྟར་རྒྱུ་གསུམ་ལས་ཀྱང་གཙོ་བོ་ནི་སྙིང་རྗེ་ཆེན་པོ་ཡིན་ཏེ།
གང་གི་ཕྱིར་ན་བརྩེ་བ་སྙིང་རྗེ་ཆེན་པོ་ཉིད་ནི་རྒྱལ་བའི་ཡོན་ཏན་ལོ་ཏོག་ཕུན་སུམ་ཚོགས་
འདིའི་ཐོག་མར་བསྐྲུན་པ་ལ་གལ་ཆེ་བ་ས་བོན་དང་ནི་འདྲ་ལ། བར་དུ་གོང་ནས་གོང་དུ་
སྤེལ་བ་ལ་ཆུ་དང་འདྲ་ཞིང་། ཐ་མ་གདུལ་བྱས་ཡུན་རིང་དུ་ལོངས་སྤྱོད་པའི་གནས་ལ་
འབྲས་བུ་སྨིན་པ་ལྟ་བུར་འདོད་པར་གྱུར་པ་དེའི་ཕྱིར་ན་ཟླ་བ་གྲགས་པ་བདག་གིས་བསྟན་
བཅོས་རྩོམ་པའི་ཐོག་མར་སྙིང་རྗེ་ཆེན་པོ་ལ་བསྟོད་པར་བགྱིའོ། །གཉིས་པ་སྙིང་རྗེ་སོ་
སོར་ཕྱག་འཚལ་བ་ལ་གསུམ་ལས། དང་པོ་སེམས་ཅན་ལ་དམིགས་པའི་སྙིང་རྗེ་ལ་ཕྱག་
འཚལ་བ་ནི། སེམས་ཅན་འདི་རྣམས་ནི་དང་པོར་ཉེར་ལེན་གྱི་ཕུང་པོ་ལ་དམིགས་ནས་
རང་བཞིན་གྱིས་མེད་ཀྱང་ཐག་ཁྲར་སྦྲུལ་འཛིན་ལྟར་ངའོ་ཞེས་བདག་ལ་ཞེན་པས་བདག་ཏུ་
འཛིན་པར་གྱུར་ཅིང་། དེའི་འོག་ཏུ་ང་ཡིར་འཛིན་པའི་འཇིག་ལྟས་བདག་གི་མིག་སོགས་དང་
བདག་གི་ཡོ་བྱད་སོགས་འདིའོ་ཞེས་སེམས་དང་སེམས་མ་ཡིན་པའི་དངོས་པོ་རྣམས་ལ་ཆགས་
པས་བདག་གིར་འཛིན་པ་བསྐྱེད་པ་ལ་བརྟེན་ནས་ཟོ་ཆུན་གྱི་འཕྲུལ་འཁོར་འཕྱན་པ་སྟེ་འཁོར་
བ་ལྟར་ལས་ཉོན་གྱིས་ཁམས་གསུམ་འཁོར་བའི་ཁྲོན་པར་རང་དབང་མེད་པར་འཁྱམས་པ་ཡི་

འགྲོ་བ་རྣམས་ལ་དམིགས་ནས་སེམས་ཅན་དེ་དག་ཡིད་ལ་ཤིན་ཏུ་གཅེས་པ་དང་། འཁོར་
བའི་སྡུག་བསྔལ་གྱིས་མནར་བའི་ཚུལ་དེ་ལས་སྐྱོབ་པར་འདོད་པའི་རྣམ་པ་ཅན་སེམས་ཅན་ལ་
དམིགས་པའི་སྙིང་རྗེ་བྱང་ཆུབ་སེམས་དཔའི་རྒྱུར་གྱུར་པ་གང་ཡིན་པ་དེ་ལ་འདུད་དེ་རབ་ཏུ་
ཕྱག་འཚལ་ལོ། །འདྲ་ཚུལ་ནི་དྲུག་སྟེ། དམ་དུ་བཅིངས་པ་དང་། གཞན་དབང་དུ་
གྱུར་པ་དང་། འཁོར་བར་བྱེད་པ་དང་། ཐུར་དུ་རང་གི་ངང་གིས་འགྲོ་ཞིང་སྟེང་དུ་འབད་
པས་དྲང་དགོས་པ་དང་། ཐོག་མཐའི་རིམ་པར་མ་ཟིན་པ་དང་། ཉིན་རེ་བཞིན་སྡུག་
བསྔལ་གྱིས་བཅོག་པའི་རང་བཞིན་ཡིན་པའི་ཕྱིར། གཉིས་པ་ཆོས་ལ་དམིགས་པའི་སྙིང་རྗེ་
ནི། སེམས་ཅན་གྱི་འགྲོ་བ་རླུང་གིས་ཅུང་ཟད་གཡོ་བའི་ཆུ་ཡི་ནང་གི་ཟླ་བའི་གཟུགས་བརྙན་
ཆུ་གཡོ་བའི་དབང་གིས་རང་དབང་མེད་པར་གཡོ་བ་ལྟར་མི་རྟག་པས་སྐད་ཅིག་གིས་འཇིག་
ཅིང་གཡོ་བ་རྣམས་ལ་དམིགས་ནས་དེ་དག་གནས་སྐབས་ཀྱི་སྡུག་བསྔལ་དེ་ལས་སྐྱོབ་པར་
འདོད་པའི་རྣམ་པ་ཅན་ཆོས་ལ་དམིགས་པའི་སྙིང་རྗེ་བྱང་ཆུབ་སེམས་དཔའི་རྒྱུར་གྱུར་པ་གང་
ཡིན་པ་དེ་ལ་འདུད་དོ་ཞེས་དང་། གསུམ་པ་དམིགས་པ་མེད་པ་ལ་དམིགས་པའི་སྙིང་རྗེ་ནི། །
སྔར་ཆུ་ནང་གི་ཟླ་བའི་དཔེས་བསྟན་པའི་འགྲོ་བ་དེ་རྣམས་སྣང་ཡང་རང་བཞིན་ཉིད་ཀྱིས་སྟོང་
པར་མཐོང་བ་ཡི་སྒོ་ནས་སྡུག་བསྔལ་ལས་བྲལ་བར་འདོད་པའི་རྣམ་པ་ཅན་དམིགས་པ་མེད་
པ་དམིགས་པའི་སྙིང་རྗེ་གང་ཡིན་པ་དེ་ལ་འདུད་དོ་ཞེས་སོ། །གཉིས་པ་རྩོམ་པ་ལ་འཇུག་
བྱའི་གཞུང་དོན་བཤད་པ་ལ་གཉིས། རྒྱུ་བྱང་ཆུབ་སེམས་དཔའི་ས་བཤད་པ་དང་། འབྲས་
བུ་སངས་རྒྱས་ཀྱི་ས་བཤད་པའོ། །དང་པོ་ལ་གཉིས། ཕར་ཕྱིན་ལྷག་པའི་སྒོ་ནས་སོ་
སོའི་ངོ་བོ་བཤད་པ། རྣམ་གྲངས་ལྷག་པའི་སྒོ་ནས་སོ་སོའི་ཡོན་ཏན་བཤད་པའོ། །དང་
པོ་ལ། སེམས་བསྐྱེད་པ་དང་པོ་ནས་སེམས་བསྐྱེད་པ་བཅུ་པའི་བར་བཅུ་ལས། དང་པོ་
སེམས་བསྐྱེད་པ་དང་པོ་ལ་ལའང་གསུམ་སྟེ། ཁྱད་གཞི་སའི་ངོ་བོ་མདོར་བསྟན། ཁྱད་
ཆོས་སའི་ཡོན་ཏན་རྒྱས་པར་བཤད། དཔེའི་སྒོ་ནས་ཡོན་ཏན་བསྡུས་ཏེ་བསྟན་པའོ། །
དང་པོ་ནི། ཆོས་རྣམས་རང་བཞིན་གྱིས་སྟོང་པའི་སྟོང་ཉིད་དང་པོར་མངོན་སུམ་དུ་
མཐོང་བའི་རྒྱལ་བའི་སྲས་པོ་བྱང་ཆུབ་སེམས་དཔའ་འདི་ཡི་སེམས་སྤྲོས་པའི་མཐའ་ཐམས་
ཅད་དང་བྲལ་བར་སྣང་བ་གང་ཡིན་པ་དེའང་སྡུག་བསྔལ་ཅན་གྱི་འགྲོ་བ་རྣམས་སྡུག་བསྔལ་
ལས་རྣམ་པར་གྲོལ་བར་བྱ་བའི་ཕྱིར་དུ་བརྩེ་བ་སྙིང་རྗེ་ཆེན་པོའི་གཞན་དབང་དུ་གྱུར་ཅིང་

ཟུང་དུ་འཇུག་པ་ནི་མཉམ་གཞག་གི་ཡོན་ཏན་ཡིན་ལ། རྗེས་ཐོབ་ཀྱི་གནས་སྐབས་སུ་སྨོན་
ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་བྱང་སེམས་ཀུན་ཏུ་བཟང་
པོའི་སྨོན་ལམ་གྱི་ནང་དུ་འདུས་པ་འདེབས་པའི་སྒོ་ནས་དགེ་བ་རབ་ཏུ་བསྔོས་ཤིང་། རྗེས་
ཐོབ་དེས་མཚོན་ནས་སྔར་གྱི་མཉམ་གཞག་དེ་ཉིད་ཐེག་ཆེན་གྱི་མཐོང་ལམ་ཡིན་པར་ཤེས་ནས་
འཕགས་ལམ་དང་པོ་ཐོབ་པའི་དགའ་བ་ལ་རབ་ཏུ་གནས་པ་དེ་ལྟ་བུ་ནི་བྱང་ཆུབ་སེམས་
དཔའ་རྣམས་ཀྱི་སེམས་བསྐྱེད་པ་དང་པོའམ་ས་དང་པོ་རབ་ཏུ་དགའ་བའི་ས་ཞེས་བྱ་བའོ། །
གཉིས་པ་ཁྱད་ཆོས་སའི་ཡོན་ཏན་རྒྱས་པར་བཤད་པ་ལ་གཉིས། ས་ལ་གནས་པའི་བསྔགས་
བརྗོད་དང་། ཕར་ཕྱིན་ལྷག་པའི་ཡོན་ཏན་ནོ། །
དང་པོ་ལ་བཞིའི། དང་པོ་མིང་འཕོ་བའི་ཡོན་ཏན་ནི། སེམས་དང་པོ་ཐོབ་པ་དེ་
ནས་བཟུང་སྟེ་གང་ཟག་དེ་ནི་དོན་དམ་པའི་སེམས་བསྐྱེད་པ་དེ་ཐོབ་པར་གྱུར་པ་ཡིས་བྱང་
ཆུབ་སེམས་དཔའ་ཞེས་བྱ་བའི་མིང་གི་སྒྲ་ཉིད་ཀྱིས་བསྙད་པར་བྱ་བ་ཡིན་གྱི། སོ་སྐྱེ་
སོགས་གཞན་གྱིས་ནི་མ་ཡིན་ཏེ། འཇིག་རྟེན་པའི་ས་ལས་འདས་པའི་ཕྱིར། གཉིས་པ་
དོན་ཐོབ་པའི་ཡོན་ཏན་ལ་བཞི་ལས། དང་པོ་རིགས་སུ་སྐྱེ་བའི་ཡོན་ཏན་ནི། བྱང་སེམས་
དང་པོ་པ་འདི་ནི་དེ་བཞིན་གཤེགས་པ་རྣམས་ཀྱི་རིགས་སུའང་སྐྱེས་པ་ཡིན་ཏེ། སོ་སྐྱེ་
དང་ཉན་རང་གི་ས་ཐམས་ཅད་ལས་འདས་ཤིང་། དེ་བཞིན་གཤེགས་པའི་ས་ཀུན་ཏུ་འོད་
ཅེས་བྱ་བའི་རྗེས་སུ་འགྲོ་བར་ངེས་པའི་ལམ་རྒྱུད་ལ་སྐྱེས་པའི་ཕྱིར། གཉིས་པ་སྤང་རྟོགས་
ནུས་པའི་ཡོན་ཏན་ནི། རིམ་པ་བཞིན་དུ་བྱང་སེམས་ས་དང་པོ་པ་འདི་ནི་འཇིག་ལྟ་དང་།
ཐེ་ཚོམ་དང༌། ཚུལ་ཞུགས་མཆོག་འཛིན་ཏེ་མཐོང་སྤང་གི་ཀུན་ཏུ་སྦྱོར་བ་གསུམ་པོ་ཐམས་
ཅད་སྤངས་པར་གྱུར་པ་ཡིན་ཏེ། གང་ཟག་རང་གི་ངོ་བོས་མ་གྲུབ་པའི་གང་ཟག་གི་བདག་
མེད་མངོན་སུམ་དུ་མཐོང་བས་ཀུན་སྦྱོར་གསུམ་པོ་སླར་མི་སྐྱེ་བའི་ཚུལ་དུ་བྱས་ནས་སྤང་བའི་
ཕྱིར། བྱང་ཆུབ་སེམས་དཔའ་ས་དང་པོ་བ་དེ་ནི་ཐུན་མོང་མ་ཡིན་པའི་ལམ་ཐོབ་པའི་དགའ་བ་
མཆོག་ཏུ་གྱུར་པ་འཆང་བ་ཡིན་ཏེ། ངེས་འབྱེད་ཆ་མཐུན་སྔོན་དུ་སོང་བའི་འཕགས་ལམ་
གྱི་ཡོན་ཏན་ཐོབ་མ་ཐག་པ་ཡིན་པའི་ཕྱིར། བྱང་སེམས་དེ་ནི་འཇིག་རྟེན་གྱི་ཁམས་མི་གཅིག་
པ་བརྒྱ་ཀུན་ནས་གཡོ་བ་ལ་སོགས་པའི་ཡོན་ཏན་བརྒྱ་ཕྲག་བཅུ་གཉིས་སྟོན་པར་ནུས་པར་
གྱུར་པའང་ཡིན་ཏེ། མཉམ་གཞག་ཏུ་དེ་དག་གི་ནུས་པ་ཐོབ་ནས་རྗེས་ཐོབ་ཏུ་དེ་དག་མངོན་དུ་

བྱེད་པའི་ཕྱིར། གསུམ་པས་གོང་མ་གནོན་པའི་ཡོན་ཏན་ནི། རབ་ཏུ་དགའ་བའི་ས་དེ་
ནས་དྲི་མ་མེད་པའི་སར་གནོན་པར་བྱེད་ཅིང་། འོག་མ་འོག་མ་མནན་ཏེ་གོང་མ་གོང་མར་
འགྲོ་བའི་ཚུལ་དེ་ཉིད་ཀྱིས་ཀུན་ཏུ་འོད་ཀྱི་བར་དུ་རབ་ཏུ་འགྲོ་བར་འགྱུར་ཏེ། ཆོས་ཉིད་
མངོན་སུམ་དུ་རྟོགས་པས་ས་གོང་མར་འགྲོ་བ་སྤྲོ་ཞིང་རྟོགས་པ་མཐར་ཐུག་པར་འགྱུར་བའི་
ཕྱིར། བཞི་པ་ས་འོག་མ་ལས་འདས་པའི་ཡོན་ཏན་ནི། ཐེག་ཆེན་མཐོང་ལམ་ཐོབ་པ་
དེའི་ཚེ་བྱང་སེམས་འདི་ཡི་ངན་འགྲོར་འགྲོ་བའི་ལས་ཀྱི་ལམ་ས་བོན་དང་བཅས་པ་རྣམས་
མཐའ་དག་འགག་པ་སྟེ་ཟད་པར་འགྱུར་ཏེ། མི་དགེ་བའི་ལས་ལམ་ལས་རིང་དུ་འཕགས་
པ་ཡིན་པའི་ཕྱིར། སེམས་བསྐྱེད་པ་དང་པོ་དེའི་ཚེ་བྱང་སེམས་འདི་ཡི་སོ་སོ་སྐྱེ་བོའི་ས་
ཚོགས་སྦྱོར་རྣམས་བགྲོད་ཟིན་ནས་ཐམས་ཅད་ཟད་པའི་ཚུལ་གྱིས་འདས་པ་ཡིན་ཏེ། སོ་
སྐྱེའི་མིང་འདོར་ཞིང་འཕགས་པའི་མཚན་དོན་ལྡན་ཐོབ་པའི་ཕྱིར། གསུམ་པ་དཔེས་བསྟན་
པའི་ཡོན་ཏན་ནི། བྱང་སེམས་ས་དང་པོ་པ་འདི་ནི་ཐེག་དམན་གྱི་འཕགས་པའི་གང་ཟག་
ཉན་ཐོས་དགྲ་བཅོམ་འབྲས་གནས་ནས་རྒྱུན་ཞུགས་ཞུགས་པའི་བར་ཡས་ནས་བགྲངས་པའི་
བརྒྱད་པ་རྒྱུན་ཞུགས་ཞུགས་པ་ཇི་ལྟ་བར་དེ་ལྟར་ཉེ་བར་བསྟན་ཏེ། རྒྱུན་ཞུགས་ཞུགས་པ་
ཐེག་པ་དམན་པའི་འཕགས་ལམ་གྱི་སྤང་རྟོགས་ཐོབ་པའི་དང་པོ་ཡིན་པ་དེ་བཞིན་དུ་ས་དང་པོ་
པ་འདིའང་ཐེག་ཆེན་གྱི་འཕགས་ལམ་གྱི་སྤང་རྟོགས་དང་པོ་ཐོབ་པ་ཡིན་པའི་ཕྱིར། བཞི་
པ་གཞན་ཟིལ་གྱིས་གནོན་པའི་ཡོན་ཏན་ལ་གཉིས་ལས། དང་པོ་ས་འདིར་བསོད་ནམས་
ཀྱི་སྟོབས་ཀྱིས་ཟིལ་གྱིས་གནོན་པའི་ཡོན་ཏན་ནི། དྲི་མ་མེད་པ་སོགས་སུ་མ་ཟད་དོན་དམ་
པའི་རང་བཞིན་གྱིས་རྫོགས་པའི་བྱང་ཆུབ་ཏུ་སེམས་བསྐྱེད་པའི་ལྟ་བ་དང་པོ་ལ་གནས་པས་
ཀྱང་ཐུབ་པའི་དབང་པོའི་གསུང་ལས་སྐྱེས་པའི་ཉན་ཐོས་དང་བཅས་པའི་རང་སངས་རྒྱས་
རྣམས་ནི་ལྷག་པའི་བསམ་པའི་བསོད་ནམས་ཀྱི་སྟོབས་དག་གི་དབང་གིས་ཕམ་པར་བྱས་
ནས་ཟིལ་གྱིས་གནོན་པ་ཡིན་ཏེ། བྱང་ཆུབ་ཀྱི་སེམས་དང་སྙིང་རྗེའི་ཡོན་ཏན་ཉན་རང་
ལས་ལྷག་པ་རྣམ་པར་འཕེལ་བ་ཡིན་པའི་ཕྱིར། གཉིས་པ་ས་གོང་མར་བློའི་སྟོབས་ཀྱིས་
ཟིལ་གྱིས་གནོན་པ་ནི། བྱང་སེམས་ས་དང་པོ་པ་དེ་ནི་ཉན་རང་བློའི་སྟོབས་ཀྱིས་ཟིལ་གྱིས་
གནོན་པར་འགྱུར་བའི་དུས་ཡོད་དེ། ས་བདུན་པ་རིང་དུ་སོང་བར་སོན་པ་ན་མཚན་འཛིན་
སླར་མི་སྐྱེ་བའི་ཆོས་ཅན་དུ་བྱེད་པའི་ནུས་པ་ཐོབ་པས་ཉན་རང་དགྲ་བཅོམ་ལས་བློ་ཡང་ལྷག་

པར་འགྱུར་བའི་ཕྱིར། མདོ་སྡེ་ས་བཅུ་པའི་ལུང་། ཀྱེ་རྒྱལ་བ་ནས་འདས་པ་ཡིན་ནོའི་
བར་གྱི་དོན་ནི། ཀུན་མཁྱེན་སྨྲ་བའི་དབང་པོ་བསོད་ནམས་སེང་གེས། རང་ཡུལ་ཐེག་
ཆེན་གྱི་བདག་མེད་དེ་ཤེས་པ་ལ་དོན་སྤྱིའི་ཚུལ་གྱིས་ཤེས་པ་ཐེག་ཆེན་ཚོགས་སྦྱོར་ནས་ཡོད་
ཅིང་། མངོན་སུམ་དུ་ཤེས་པ་ས་དང་པོ་ནས་ཡོད་པ་དང་། དེའི་ཆེ་བ་མཚན་འཛིན་སླར་
མི་སྐྱེ་བའི་ཆོས་ཅན་དུ་བྱེད་པ་ལ་འཇོག་པས། དེ་ཉིད་ས་བདུན་པ་ཐོབ་པའི་ཚེ་ཉན་རང་
དགྲ་བཅོམ་ལས་ཤིན་ཏུ་འདས་པར་འཇོག་ཅིང་། ས་དང་པོ་ནས་ཉན་རང་ལས་འདས་པ་
ཙམ་དང་ལྟ་བ་ཁྱད་པར་འཕགས་པ་ཡོད་མོད་ཀྱང་། བློའི་སྟོབས་ཀྱིས་ཟིལ་གྱིས་གནོན་མི་
ནུས་པ་ནི་མཚན་འཛིན་འབྱུང་བའི་རྒྱུ་མཚན་གྱིས་ཡིན་ལ། མཚན་འཛིན་ཡོད་མེད་ཀྱིས་ཁྱད་
པར་དུ་འཕགས་མི་འཕགས་འཇོག་དགོས་པ་ནི་ཐེག་ཆེན་ཐུན་མོང་མ་ཡིན་པའི་སྤང་རྟོགས་
མངོན་དུ་གྱུར་མ་གྱུར་ཡིན་པས། དེ་མ་གྱུར་བར་དུ་ཉན་རང་བློས་ཟིལ་གྱིས་གནོན་མི་ནུས་
ཏེ། ཉན་རང་དགྲ་བཅོམ་གྱིས་ཀྱང་ཆོས་རང་བཞིན་མེད་པར་རྟོགས་པའི་ཕྱིར། ཇི་ལྟར་
རྟོགས་ན་གང་ཟག་གི་བདག་ཏུ་གདགས་པའི་གཞི་ཕུང་པོ་རང་བཞིན་མེད་པར་རྟོགས་པ་ཉན་
ཐོས་ལ་ཡོད་ཅིང་། དེའི་སྟེང་དུ་གཟུང་བ་ཕྱི་རོལ་གྱི་ཆོས་དང་། ཀུན་ནས་ཉོན་མོངས་
ཀྱི་གཟུང་བ་རང་བཞིན་མེད་པར་རྟོགས་པ་ལ་ཆོས་ཀྱི་བདག་མེད་རྟོགས་པའི་ཐ་སྙད་མཛད་པ་
ཡིན་པར་དབུ་ཕར་གྱི་བཀའ་འགྲེལ་ལས་ཞིབ་ཏུ་གསུངས་པ་ཤེས་པར་བྱའོ། །གཉིས་པ་
ཕར་ཕྱིན་ལྷག་པའི་ཡོན་ཏན་བརྗོད་པ་ལ་བཞི་ལས། དང་པོ་སྦྱིན་པའི་ཕར་ཕྱིན་གཙོ་བོར་
བསྟན་པ་ནི། འཕགས་པའི་ལམ་བྱང་ཆུབ་ཀྱི་སེམས་ཐོབ་མ་ཐག་པ་དེའི་ཚེ་བྱང་སེམས་དེ་
ལ་རྗེས་ཐོབ་ཏུ་རྫོགས་པའི་སངས་རྒྱས་ཀྱི་བྱང་ཆུབ་ཀྱི་རྒྱུ་ཕ་རོལ་ཏུ་ཕྱིན་པ་བཅུའི་དང་པོ་སྦྱིན་
པ་ཉིད་ནི་ལྷག་པར་སྤྱོད་པར་འགྱུར་ཏེ། སྦྱིན་པའི་ཕར་ཕྱིན་གྱི་སྐྱོན་ཐམས་ཅད་ཟད་ཅིང་
ཡོན་ཏན་ལྷག་པར་ཐོབ་པའི་ཕྱིར། ཚུལ་ཁྲིམས་སོགས་གཞན་དགུ་པོའང་མེད་པ་ནི་མ་
ཡིན་ནོ། །བྱང་སེམས་ས་དང་པོ་པ་དེ་རྗེས་ཐོབ་ཏུ་སྦྱིན་པའི་ཕར་ཕྱིན་ལྷག་པར་སྤྱོད་པས་
ས་ཐོབ་པར་ཤེས་པར་འགྱུར་ཏེ། དེས་རང་གི་ལུས་ཀྱི་ཤ་བཅད་ནས་གཞན་ལ་སྟེར་བ་
ལའང་གུས་པར་བྱས་ན་དངོས་པོ་གཞན་གཏོང་བར་ལྟ་ཅི་སྨོས་པ་ཡི་ཚུལ་གྱིས་སྣང་དུ་མི་རུང་
བའི་སའི་ཡོན་ཏན་གཞན་ཐོབ་པར་དཔོག་པའི་རྒྱུར་ཏེ་རྟགས་སུ་ཡང་འགྱུར་བ་ཡིན་པའི་ཕྱིར།
དཔེར་ན་དུ་བས་མེ་བཞིན་ནོ། །གཉིས་པ་སྦྱིན་པ་གཞན་གྱི་བསྔགས་པ་བརྗོད་པ་ལ་གཉིས་

ལས། དང་པོ་སྡུག་བསྔལ་ཕྱིར་བཅོས་པའི་རྒྱུ་རུ་བསྟན་པ་ནི། སོ་སོ་སྐྱེ་བོ་འདི་ཀུན་
བཀྲེས་པ་དང༌། སྐོམ་པ་དང་། ནད་དང༌། གྲང་བ་ལ་སོགས་པའི་སྡུག་བསྔལ་མེད་
ཙམ་གྱི་བདེ་བ་མངོན་པར་འདོད་ཅིང༌། མི་རྣམས་ཀྱི་བདེ་བ་དེའང་འདོད་པའི་ཡུལ་གྱི་
ལོངས་སྤྱོད་བཟའ་བཏུང་དང་། ནད་གསོ་དང་། གོས་དང་། གནས་མལ་སོགས་
ཕུན་སུམ་ཚོགས་པར་སྤྱད་པ་མེད་པར་སྐྱེ་བ་མིན་ལ། ལོངས་སྤྱོད་དེ་རྣམས་ཀྱང་ནི་སྔོན་
སྦྱིན་པ་བཏང་བའི་བསོད་ནམས་ཀྱི་དངོས་པོ་ལས་འབྱུང་བར་མཁྱེན་ནས་ཐུབ་པ་རྫོགས་པའི་
སངས་རྒྱས་ཀྱིས་ཕར་ཕྱིན་བཅུ་ལས་དང་པོར་སྦྱིན་པ་ལ་བསྔགས་པའི་གཏམ་མཛད་པ་ཡིན་
ནོ། །ལོངས་སྤྱོད་དེ་སྦྱིན་པ་བཏང་བ་ལས་འབྱུང་ན། སྦྱིན་པ་པོ་ཚུལ་དང་མི་མཐུན་པར་
སྦྱིན་པ་བཏང་བ་ལས་ཀྱང་ལོངས་སྤྱོད་འབྱུང་ངམ་ཞེ་ན། སོ་སོ་སྐྱེ་བོ་སྙིང་རྗེའི་བསམ་པ་
ཀུན་ནས་དམན་ཞིང་གཏུམ་པས་ཤིན་ཏུ་རྩུབ་པའི་སེམས་ཁོང་ནས་ཁྲོ་བ་ཅན་གྱིས་རང་གི་
དོན་འབའ་ཞིག་གི་ཆེད་དུ་ནོར་ཆུང་དུ་བཏང་ནས། དེའི་འབྲས་བུ་ལོངས་སྤྱོད་རྒྱ་ཆེན་ཐོབ་
པར་འདོད་པས་གཏོང་བ་ལྷུར་ལེན་པ་ཉིད་དུ་འགྱུར་བ་གང་ཡིན་པ་དེ་དག་གི་ཡང་སྦྱིན་པ་
བཏང་ན། དེའི་འབྲས་བུ་འདོད་པའི་ལོངས་སྤྱོད་རྣམས་འབྱུང་བར་ངེས་ཏེ། ད་ལྟ་སྦྱིན་
པ་བཏང་བའི་དངོས་པོ་དེས་གཞན་གྱི་བཀྲེས་སྐོམ་ལ་སོགས་པའི་སྡུག་བསྔལ་འཇོམས་པར་
བྱེད་ལ། ལོངས་སྤྱོད་ཕུན་སུམ་ཚོགས་པ་རྣམས་ནི་དེ་ལྟ་བུའི་སྡུག་བསྔལ་ཉེ་བར་ཞི་བའི་
རྒྱུར་གྱུར་པའི་སྦྱིན་པ་བཏང་བའི་རྒྱུ་ལས་འབྱུང་བའི་ཕྱིར། ཡང་གི་སྒྲས་ནི་སྙིང་རྗེ་སོགས་
དང་ལྡན་པས་བྱིན་ན་འབྲས་བུ་འབྱུང་བར་ལྟ་ཅི་སྨོས་ཞེས་པའོ། །གཉིས་པ་གཏན་བདེའི་
རྒྱུར་ཡང་འགྱུར་བར་བསྟན་པ་ནི། རང་དོན་ལྷུར་ལེན་པའི་སྦྱིན་པ་འདི་ཡང་ཐར་པའི་རྒྱུར་
འགྱུར་བ་ཡོད་དེ། སྦྱིན་པ་གཏོང་བའི་ཐད་དུ་དམ་པ་དག་གིས་བགྲོད་པ་ཡིན་ནོ། །ཞེས་
འབྱུང་བས་གང་ཟག་ཚུལ་དང་མི་མཐུན་པའི་སྦྱིན་པ་པོ་དེས་ཀྱང་སྦྱིན་པ་གཏོང་བའི་གོ་སྐབས་
འབྱེད་པ་དེ་ཉིད་ཀྱིས་དུས་ནམ་ཞིག་གི་ཚེ་ཡུལ་འཕགས་པའི་སྐྱེ་བོ་དང་འཕྲད་པ་མྱུར་དུ་
འཐོབ་པར་འགྱུར་ཞིང་། དེ་ནས་དམ་པ་དེས་ཆོས་ཉེ་བར་བསྟན་པ་ལ་བརྟེན་ནས་འཁོར་
བ་ལས་ངེས་པར་འབྱུང་སྟེ་འཕགས་ལམ་ཐོབ་ནས་སྲིད་པར་སྐྱེ་བ་བརྒྱུད་པའི་རྒྱུན་ཡང་དག་
པར་བཅད་པར་བྱས་ཏེ། འཕགས་པ་ལ་ཕུལ་བའི་སྦྱིན་པ་དེ་ཡི་རྒྱུ་ཅན་ཏེ་འབྲས་བུ་གྱུར་
པའི་ཉན་ཐོས་དང་རང་སངས་རྒྱས་ཀྱི་ཞི་བ་མྱ་ངན་ལས་འདས་པར་འགྲོ་བར་འགྱུར་བའི་ཕྱིར། །

གསུམ་པ་བྱང་ཆུབ་སེམས་དཔའི་སྦྱིན་པ་བསྔགས་པ་ལ་བཞི་ལས། དང་པོ་འབྲས་བུ་མངོན་
གྱུར་གྱིས་དགའ་བ་འཐོབ་པར་བསྟན་པ་ནི། འགྲོ་བ་ལ་ཕན་པ་འབའ་ཞིག་སྒྲུབ་པར་
དམ་བཅའ་བའི་ཡིད་ཅན་བྱང་ཆུབ་སེམས་དཔའ་རྣམས་ནི་སྦྱིན་པའི་རྣམ་སྨིན་གྱི་འབྲས་བུ་ལ་
ལོངས་སྤྱོད་པ་ལས་ཀྱང་སྦྱིན་པ་བཏང་ནས་རིང་པོར་མི་ཐོགས་པ་ད་ལྟ་ཉིད་དུ་སྦྱིན་ཡུལ་ཚིམ་
པར་མཐོང་ནས་དགའ་བ་ཚད་མེད་པ་རྒྱུད་ལ་འཐོབ་པ་ཡིན་ནོ། །དེའི་ཕྱིར་གཞན་དོན་མི་
སེམས་པ་རྣམས་ནི་དེའི་འབྲས་བུ་མྱུར་དུ་མ་མྱོང་བས་སྦྱིན་པ་ལ་འཇུག་དཀའ་ལ། བྱང་སེམས་
རྣམས་ནི་སྦྱིན་པ་ལ་མྱུར་དུ་བརྩོན་པར་འགྱུར་རོ། །གཉིས་པ་སྦྱིན་པའི་གཏམ་ཉིད་གཙོ་བོ་
ཡིན་པ་ནི། གང་གི་ཕྱིར་བརྩེ་བདག་བྱང་ཆུབ་སེམས་དཔའ་དང་། བརྩེ་བདག་མ་ཡིན་
པ་སོ་སྐྱེ་དང་ཉན་རང་ཐམས་ཅད་ཀྱི་མངོན་མཐོ་ངེས་ལེགས་ཀྱི་བདེ་བ་རྣམས་སྦྱིན་པས་འདྲེན་
པ་དེའི་ཕྱིར་སྦྱིན་པའི་གཏམ་ཉིད་ནི་ཕར་ཕྱིན་ལྷག་མ་རྣམས་ཀྱི་གཏམ་ལས་གཙོ་བོར་གྱུར་པ་
ཡིན་ནོ། །གསུམ་པ་དགའ་བའི་ཁྱད་པར་དཔེ་ལས་ལྷག་པར་བསྟན་པ་ནི། སློང་བ་པོ་
ཚིམ་པའི་དགའ་བ་དེ་ཇི་ལྟ་བུ་ཞེ་ན། ཇི་ལྟར་སློང་བ་པོས་བདག་ལ་བྱིན་ཅིག་ཅེས་པའི་སྒྲ་
བྱང་ཆུབ་སེམས་དཔས་ཐོས་པ་ན། འདི་ནི་བདག་ལ་སློང་བ་ཞིག་གོ་སྙམ་དུ་བསམས་པ་
ལས་རྒྱལ་བའི་སྲས་པོ་དེའི་ཡིད་ལ་ཡང་ནས་ཡང་དུ་དགའ་བའི་བདེ་བ་འབྱུང་བ་དེ་ལྟ་བུར་ནི་
ཐུབ་པ་ཉན་རང་སངས་རྒྱས་རྣམས་ལ་ཞི་བ་མྱ་ངན་ལས་འདས་པར་ཞུགས་པས་ཀྱང་བདེ་བ་
དེ་ལྟར་སྐྱེད་པར་བྱེད་པ་མིན་ན། ཕྱི་ནང་གི་དངོས་པོ་ཐམས་ཅད་བཏང་བར་བྱས་ནས་
ཡུལ་དེ་ལ་ཕན་པར་མཐོང་ན་ཞི་བདེ་ལས་ལྷག་པའི་བདེ་བ་འབྱུང་བ་ལྟ་ཞིག་ཏུ་འགྱུར་བ་སྨོས་
ཅི་དགོས་སོ། །བཞི་པ་བྱང་སེམས་ཀྱིས་ལུས་སྦྱིན་པ་ལ་སྡུག་བསྔལ་ཡོད་མེད་བསྟན་པ་ནི།
ལུས་བཅད་ཅིང་སྟེར་བའི་བྱང་ཆུབ་སེམས་དཔའ་རྣམས་ལ་ལུས་བཅད་པས་སྡུག་བསྔལ་གྱི་
ཚོར་བ་མི་འབྱུང་ངམ་ཞེ་ན། མི་འབྱུང་སྟེ། བྱང་སེམས་བདག་ཉིད་ཆེན་པོ་རྣམས་ལ་ནི་
ཤིང་བཅད་པ་དང་འདྲ་བར་མདོ་ལས་གསུངས་པའི་ཕྱིར་དང་། ཆགས་པ་མ་སྤངས་པའི་
བྱང་སེམས་སོ་སྐྱེ་རྣམས་ལ་སྡུག་བསྔལ་འབྱུང་བ་ཡོད་ཀྱང་། སྡུག་བསྔལ་དེ་སེམས་ཅན་
གྱི་དོན་ལ་འཇུག་པའི་རྒྱུར་འགྱུར་ཏེ། སྙིང་རྗེའི་དབང་གིས་ལུས་བཅད་ནས་སྟེར་ཞིང་ལུས་
བཅད་པའི་བདག་གི་སྡུག་བསྔལ་གྱིས་མཚོན་ནས་སེམས་ཅན་གཞན་དག་རྣམས་ཀྱི་དམྱལ་བ་
ལ་སོགས་པར་ལུས་བཅད་ཅིང་འདྲལ་བ་ལ་སོགས་པའི་སྡུག་བསྔལ་གང་ལགས་པ་དེ་རང་གི་

ལུས་བཅད་པའི་སྡུག་བསྔལ་རིག་པ་ཉིད་ལས་སྟོང་འགྱུར་གྱིས་བསྲན་མི་བཟོད་པར་མཐོང་
ནས་ནི་རང་གི་ལུས་བཅད་པའི་སྡུག་བསྔལ་ལ་རྩིས་མེད་པར་བྱས་ཏེ། གཞན་གྱི་དམྱལ་བ་
སོགས་ཀྱི་སྡུག་བསྔལ་དེ་དག་གཅད་པར་བྱ་བའི་ཕྱིར་དུ་ཆེས་མྱུར་དུ་བརྩོན་འགྲུས་དག་རྩོམ་
པར་བྱེད་པའི་ཕྱིར། བཞི་པ་སྦྱིན་པའི་ཕར་ཕྱིན་གྱི་དབྱེ་བ་བསྟན་པ་ནི། བྱང་ཆུབ་སེམས་
དཔའི་སྦྱིན་པ་དེ་གང་སྦྱིན་པར་བྱ་བའི་དངོས་པོ་དང༌། གང་ལ་སྦྱིན་པའི་ཡུལ་ལེན་པ་པོ་
དང་། གང་གིས་སྦྱིན་པའི་གཏོང་བ་པོ་གསུམ་དུ་དམིགས་པས་སྟོང་པའི་སྒོ་ནས་བྱིན་ན་
འཇིག་རྟེན་ཏེ་འཁོར་གསུམ་དུ་འཛིན་པ་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་བྱ་
ལ། གསུམ་པོ་དེ་དག་ལ་ཆགས་པ་སྟེ་མཚན་མ་དམིགས་པ་སྐྱེས་པར་གྱུར་པའི་སྒོ་ནས་
སྦྱིན་པ་གང་ཡིན་པ་དེ་ནི་འཇིག་རྟེན་ཏེ་འཁོར་གསུམ་དུ་དམིགས་པ་ཡི་སྦྱིན་པའི་ཕ་རོལ་ཏུ་
ཕྱིན་པ་ཞེས་བྱ་བ་ཡིན་པར་ཤེར་ཕྱིན་གྱི་མདོ་ལས་བསྟན་ཏོ། །
གསུམ་པ་དཔེའི་སྒོ་ནས་ཡོན་ཏན་བསྡུས་ཏེ་བསྟན་པ་ནི། ས་རབ་ཏུ་དགའ་བ་
དེའང་ཅི་འདྲ་བ་ཞིག་ཅེ་ན། སྔར་བཤད་པ་དེ་ལྟར་མཉམ་རྗེས་ཀྱི་ཡོན་ཏན་ཐོབ་པའི་རྒྱལ་
བའི་སྲས་ས་དང་པོ་པའི་ཡིད་ཀྱི་ནམ་མཁའ་མཐོན་པོ་ལ་རབ་ཏུ་གནས་ཤིང་། དམ་པའི་རྟེན་
བྱང་ཆུབ་ཀྱི་སེམས་ནོར་བུའི་རང་བཞིན་ཅན་ལ་རྣམ་པར་མི་རྟོག་པའི་ཤེས་རབ་ཀྱི་འོད་དཀར་
པོ་ཆགས་ཤིང་མི་མཐུན་ཕྱོགས་ཀྱི་དྲི་མ་མེད་པས་མཛེས་པ་རྙེད་པར་གྱུར་པའི་ས་དང་པོ་རབ་
ཏུ་དགའ་བ་འདི་ནི་ནོར་བུ་ཆུ་ཤེལ་ལས་གྲུབ་པའི་ཟླ་བའི་དཀྱིལ་འཁོར་ཇི་ལྟ་བ་བཞིན་དུ་
སྲིད་ཞིའི་མུན་པ་སྟུག་པོ་ཐམས་ཅད་རྣམ་པར་བསལ་ནས་རང་གི་ངོས་སྐལ་གྱི་སྤང་བྱ་རྣམས་
ལས་རྒྱལ་བར་གྱུར་པ་ཡིན་ནོ། །ལེའུའི་སྐབས་བསྡུ་བ་ནི། དབུ་མ་ལ་འཇུག་པ་ལས་
རབ་ཏུ་དགའ་བ་ཞེས་བྱ་བ་བྱང་ཆུབ་སེམས་དཔའི་སེམས་བསྐྱེད་པ་དང་པོའི་མཆན་འགྲེལ་
བཤད་པའོ།། །།
༈ སེམས་བསྐྱེད་པ་གཉིས་པ་ལ་གཉིས་ཏེ། ཕར་ཕྱིན་ལྷག་པའི་ཡོན་ཏན་རྒྱས་པར་
བཤད་པ་དང་། ངེས་ཚིག་གི་སྒོ་ནས་ཡོན་ཏན་བསྡུས་ཏེ་བསྟན་པའོ། །
དང་པོ་ལ་བཞིའི། དང་པོ་ཚུལ་ཁྲིམས་ཀྱི་ཕར་ཕྱིན་ལྷག་པར་བསྟན་པ་ལའང་བཞི་
ལས། དང་པོ་ཚུལ་ཁྲིམས་ཕུན་སུམ་ཚོགས་པ་ཐོབ་པར་བསྟན་པ་ནི། བྱང་སེམས་ས་
གཉིས་པ་བ་དེ་ནི་སྤོང་བ་བདུན་ལྡན་གྱི་ཚུལ་ཁྲིམས་ཕུན་སུམ་ཚོགས་པས་རང་གི་སའི་ཡོན་

ཏན་ཡོངས་སུ་དག་པ་དང་ལྡན་པའི་ཕྱིར་ན་སད་པའི་གནས་སྐབས་མ་ཟད་རྨི་ལམ་དུ་ཡང་
འཆལ་བའི་ཚུལ་ཁྲིམས་ཀྱི་དྲི་མ་སྤངས་པ་སྟེ་གཏན་ནས་མ་གོས་པའོ། །སྡོམ་པ་ནི་འདིར་ལུས་
ངག་གི་སྤང་བྱ་དངོས་སུ་སྤོང་བའི་སེམས་པ་ཉིད་ལ་འཇོག་པས་མི་དགེ་བཅུ་སྤོང་གི་སྡོམ་པ་
དང་དོན་གཅིག་གོ །གཉིས་པ་དགེ་བའི་ལས་བཅུ་སོག་པ་དག་པར་བསྟན་པ་ནི། དྲི་མ་
མེད་པ་ལ་གནས་པའི་བྱང་སེམས་འདི་ནི་ལུས་ཀྱི་ཀུན་སྤྱོད་དང་། ངག་གི་སྨྲ་བརྗོད་དང༌།
ཡིད་ཀྱི་ཀུན་སློང་གི་རྒྱུ་བ་རྣམས་ལྟུང་བ་ཕྲ་མོས་ཀྱང་མ་གོས་པས་ཤིན་ཏུ་རྣམ་པར་དག་པར་
གྱུར་པས་སྐྱེས་བུ་དམ་པ་སྤྱོད་པའི་དགེ་བའི་ལས་ཀྱི་ལམ་སྲོག་གཅོད་པ་སྤོང་བ་སོགས་བཅུ་
ཆར་ཐམས་ཅད་ཀྱང་སོག་པར་བྱེད་དོ། །དེ་དག་ས་དང་པོ་བས་ཀྱང་མི་སོག་གམ་ཞེ་ན།
སོག་མོད་ཀྱི། འོན་ཀྱང་དགེ་བའི་ལས་ཀྱི་ལམ་འདི་ལྟ་ཞིག་བཅུ་ཆར་ཡང་ས་གཉིས་པ་བ་
དེ་ལ་ཀླགས་པ་སྟེ་ལྷག་པར་ཤིན་ཏུ་དག་པར་འགྱུར་ཏེ། ས་གཉིས་པ་བ་དེ་ཚུལ་ཁྲིམས་ཀྱི་
ཕར་ཕྱིན་ལྷག་པར་དག་པའི་ཕྱིར་རོ། །གསུམ་པ་བྱང་སེམས་མཛེས་པར་བྱེད་པ་ནི། དཔེར་ན་
སྟོན་ཀའི་ཟླ་བ་དྲི་མ་མེད་པ་ལྟར་འཆལ་ཁྲིམས་ཀྱི་ཉེས་པས་རྟག་ཏུ་རྣམ་པར་དག་པའི་ས་
གཉིས་པ་བ་དེ་ནི་དབང་པོའི་སྒོ་བསྡམས་པས་ཞི་ལ། འཆལ་ཁྲིམས་ཀྱི་དྲི་མ་དང་བྲལ་
བས་ལྷམ་མེར་གསལ་བའི་འོད་ཆགས་པར་ཚུལ་ཁྲིམས་ལྷག་པར་སྤྱོད་པའི་ཡོན་ཏན་དེ་དག་
གིས་རྣམ་པར་མཛེས་པ་ཡིན་ནོ། །བཞི་པ་འཁོར་གསུམ་གཉིས་འཛིན་བྲལ་བ་ནི། གལ་ཏེ་
གང་ཟག་འགའ་ཞིག་ཚུལ་ཁྲིམས་དང་ལྡན་ནའང་དེ་ནི་འཁོར་གསུམ་ལ་དམིགས་ནས་ཚུལ་
ཁྲིམས་རྣམ་པར་དག་པའི་རང་བཞིན་ཅན་དུ་ལྟ་བ་ནི་རློམ་པའི་དྲི་མ་དང་ལྡན་པ་དེའི་ཕྱིར་སྲུང་
བ་པོ་དེ་ནི་ཚུལ་ཁྲིམས་རྣམ་པར་དག་པར་མི་འགྱུར་བར་ཤེས་པ་དེའི་ཕྱིར་ན་བྱང་སེམས་ས་
གཉིས་པ་བ་དེ་ནི་དུས་རྟག་ཏུ་སེམས་ཅན་གང་ལ་སྤོང་བ་དང་། གང་ཞིག་སྤོང་བར་བྱེད་པ་
དང༌། གང་གིས་སྤོང་བ་སྟེ་གསུམ་ཆར་ལའང་དངོས་པོ་དང་དངོས་པོ་མེད་པ་ལ་སོགས་པ་
གཉིས་སུ་འཛིན་པའི་བློའི་རྒྱུ་བ་ཡང་དག་པར་བྲལ་བ་སྟེ་སྤངས་པར་འགྱུར་རོ། །གཉིས་
པ་ཚུལ་ཁྲིམས་དང་བྲལ་བའི་ཉེས་དམིགས་ལ་གསུམ་ལས། དང་པོ་བདེ་འགྲོ་མི་འཐོབ་པའི་
སྐྱོན་ནི། སྦྱིན་པ་འབྲས་བུ་ལོངས་སྤྱོད་སྣ་ཚོགས་པ་དག་ནི་འགྲོ་བ་ཉི་ཚེ་བའི་དམྱལ་བ་
དང་ཀླུ་ལ་སོགས་པའི་དུད་འགྲོ་དང་། ཡི་དྭགས་རྫུ་འཕྲུལ་ཆེན་པོ་ལ་སོགས་པ་ངན་འགྲོ་
ན་སྐྱེས་པ་རྣམས་ལའང་འབྱུང་མོད་ཀྱི། དེ་དག་ངན་སོང་གི་རྟེན་ཐོབ་པ་ནི་གཏོང་བ་པོའི་

སྐྱེ་བོ་ཚུལ་ཁྲིམས་ཀྱི་རྐང་པ་ཉམས་པ་སྟེ་འཆལ་བ་ལས་འབྱུང་བ་ཡིན་པས། དེས་ན་སྦྱིན་
འབྲས་མཐོ་རིས་སུ་སྨིན་པར་འདོད་པས་ཚུལ་ཁྲིམས་བསྲུང་བར་བྱའོ། །གཉིས་པ་བདེ་
འབྲས་ལན་གཅིག་ཏུ་ཟད་པའི་སྐྱོན་ནི། ཚུལ་ཁྲིམས་དང་བྲལ་བའི་སྦྱིན་འབྲས་ནི་ངན་འགྲོའི་
རྟེན་ལ་སྨིན་པ་དང་། རྟེན་དེ་ལ་སྔར་གྱི་སྦྱིན་པའི་འབྲས་བུ་ལོངས་སྤྱོད་པ་ཙམ་ཡིན་གྱི།
ཤིན་ཏུ་བླུན་པས་གསར་དུ་སྦྱིན་སོགས་སྒྲུབ་པ་མེད་པའི་ཕྱིར་སྐྱེད་འཕེལ་བ་དང་བཅས་པའི་
དངོས་པོའི་འདུ་བ་སྟེ་རྩ་བ་ཡོངས་སུ་ཟད་པས་ན་ད་ཕྱིན་ཆད་གང་ཟག་དེ་ལ་ལོངས་སྤྱོད་
འབྱུང་བར་མི་འགྱུར་རོ། །གསུམ་པ་ངན་སོང་ལས་ཐར་དཀའ་བའི་སྐྱོན་ནི། གང་གི་ཚེ་
ད་ལྟ་ལྷ་དང་མིའི་ནང་དུ་གཞན་ལ་རག་མ་ལས་པར་རང་གི་འདོད་པས་རང་དབང་དུ་འཇུག་
ཆོག་ཅིང་གནོད་པ་མེད་པར་མཐུན་པའི་ཡུལ་ལྷ་མིའི་འགྲོ་བ་ན་གནས་པས་གལ་ཏེ་ཚུལ་
ཁྲིམས་འདི་བསྲུངས་ནས་བདག་ཉིད་ངན་སོང་དུ་ལྟུང་བར་འགྱུར་བ་ལས་ཡོངས་སུ་འཛིན་
པར་མི་བྱེད་ན། ནམ་ཞིག་གཡང་ས་ལྟར་ངན་སོང་དུ་ལྷུང་བར་གྱུར་ཟིན་ནས་རང་ལ་
དབང་མེད་པར་སྡུག་བསྔལ་གྱི་གཞན་དབང་ཁོ་ནས་འཇུག་པར་འགྱུར་བའི་གནས་སྐབས་དེ་
ལས་ཕྱི་ནས་ཏེ་ད་གཟོད་གང་གིས་སློང་བར་འགྱུར་ཏེ། སློང་མཁན་སུའང་མེད་དོ། །
གསུམ་པ་ལྡན་པའི་ཕན་ཡོན་ལ་བཞི་ལས། དང་པོ་གཉེན་པོ་ཚུལ་ཁྲིམས་བསྟེན་པར་གདམས་
པ་ནི། གང་གི་ཕྱིར་ཚུལ་ཁྲིམས་འཆལ་ན་ངན་འགྲོར་འཁྲིད་པ་སོགས་ཉེས་པ་དུ་མའི་གནས་སུ་
གྱུར་པ་དེའི་ཕྱིར་སྡིག་པ་མཐའ་དག་ཕམ་པར་མཛད་པ་རྒྱལ་བས་སྦྱིན་པ་ལ་སོགས་པའི་ཡོན་
ཏན་ཆུད་མི་ཟ་བར་བྱ་བའི་ཕྱིར་སྦྱིན་པའི་གཏམ་མཛད་ནས། དེའི་མཇུག་ཐོག་ཏུ་ཚུལ་
ཁྲིམས་རྗེས་སུ་འགྲོ་བ་སྟེ་སྒྲུབ་པའི་གཏམ་ཉིད་མཛད་པ་ཡིན་པས་ཐར་འདོད་རྣམས་ཀྱིས་
ཚུལ་ཁྲིམས་བསྲུང་བ་ལ་འབད་པར་བྱའོ། །གཉིས་པ་ཡོན་ཏན་ཀུན་གྱི་རྟེན་དུ་བརྗོད་པ་ནི།
སྦྱིན་པ་ལ་སོགས་པའི་ཡོན་ཏན་གང་དག་ཚུལ་ཁྲིམས་ཀྱི་ཞིང་ཉམས་པ་མེད་པའི་སྟེང་དུ་
བསྒྲུབས་ཏེ་རྣམ་པར་འཕེལ་བར་བྱས་ན་ཚུལ་ཁྲིམས་ཀྱི་འབྲས་བུ་བདེ་འགྲོའི་རྟེན་ལ་རྒྱུ་སྦྱིན་
སོགས་དང་། འབྲས་བུ་ལུས་དང་ལོངས་སྤྱོད་བཟང་པོ་ལ་ཉེ་བར་སྤྱོད་པའི་བརྒྱུད་པ་ཆད་
པ་མེད་པ་གོང་ནས་གོང་དུ་རྣམ་པར་འཕེལ་ཞིང་དུས་རིང་པོར་ལོངས་སྤྱོད་པར་འགྱུར་རོ། །
གསུམ་པ་མངོན་མཐོ་དང་ངེས་ལེགས་ཀྱི་རྒྱུར་བསྟན་པ་ནི། དགེ་བ་བཅུ་ཡང་དག་པར་
བླངས་པའི་རྒྱུས་སོ་སོ་སྐྱེ་བོ་རྣམས་མི་ནས་སྲིད་རྩེའི་བར་གྱི་མཐོ་རིས་སུ་སྐྱེ་བར་འགྱུར་བ་

དང་། ཉན་ཐོས་ཀྱི་བྱང་ཆུབ་ཡིད་བྱེད་དང་སྒྲའི་རྗེས་སུ་འབྲངས་པའི་ཤེས་རབ་ཀྱིས་སྦྱངས་
ནས་དགེ་བཅུ་སྤྱད་ན་ཐུབ་པའི་གསུང་སྐྱེས་ཉན་ཐོས་ཀྱི་ཐེག་པ་འགྲུབ་པ་དང༌། རང་རྒྱལ་
གྱི་བྱང་ཆུབ་ཡིད་བྱེད་དང་རྐྱེན་ཉིད་འདི་པ་ཟབ་མོ་ཁོང་དུ་ཆུད་པས་ཡོངས་སུ་སྦྱངས་ནས་དགེ་
བཅུ་སྤྱད་ན་རང་ཉིད་ཀྱིས་བྱང་ཆུབ་ལ་བདག་ཉིད་ངེས་པར་གནས་པ་རང་སངས་རྒྱས་ཀྱི་ཐེག་
པ་འགྲུབ་པ་དེ་རྣམས་དང་། ཐེག་པ་ཆེན་པོའི་ལྟ་སྤྱོད་རྒྱ་ཆེ་བས་ཡོངས་སུ་སྦྱངས་ནས་དགེ་
བཅུ་སྤྱད་ན་རྒྱལ་སྲས་རྣམས་ཀྱི་བྱང་ཆུབ་སེམས་དཔའི་ས་དང་། ཕར་ཕྱིན་ཡོངས་སུ་དག་
པའི་སྤྱོད་པ་འགྲུབ་ལ། དེ་ཉིད་ཀྱིས་རྫོགས་པའི་བྱང་ཆུབ་ལ་སྦྱོར་བར་བྱེད་པའི་ཕྱིར་ངེས་
པར་ལེགས་པ་བྱང་ཆུབ་རྣམ་པ་གསུམ་དང༌། ལམ་མ་ཞུགས་པའི་སོ་སྐྱེ་རྣམས་ཀྱི་མངོན་
མཐོ་ལྷ་མིའི་ལུས་རྟེན་འགྲུབ་པའི་རྒྱུ་ནི་ཚུལ་ཁྲིམས་ལས་གཞན་མེད་དོ། །བཞི་པ་ཚུལ་
ཁྲིམས་རྣམ་དག་དཔེས་བསྟན་པ་ནི། ཇི་ལྟར་ཏེ། དཔེར་ན་རྒྱ་མཚོ་ཆེན་པོ་ནི་ཀླུ་གཙང་
སྦྲ་ཅན་རྣམས་གནས་པའི་མཐུས་རོ་གང་ཡིན་རླབས་ཀྱིས་ཕྱི་རོལ་ཏུ་འཕེན་པས་རོ་དང་ལྷན་
ཅིག་ཏུ་མི་གནས་པ་དང་། བཀྲ་ཤིས་པའི་དགེ་མཚན་ཅན་ནི་རྣ་ནག་མ་སྟེ་བཀྲ་མི་ཤིས་
པའི་མཚན་མ་དང་ལྷན་ཅིག་ཏུ་མི་གནས་པ་བཞིན་དུ་སྔར་བཤད་པ་དེ་ལྟར་ཚུལ་ཁྲིམས་ཕུན་
སུམ་ཚོགས་པ་ལྷག་པར་སྤྱོད་པས་དབང་བྱས་པའི་བྱང་སེམས་བདག་ཉིད་ཆེན་པོ་ས་གཉིས་པ་
བ་ཡང་ཚུལ་ཁྲིམས་དེ་འཆལ་བར་གྱུར་པའི་ཉེས་པ་དག་དང་སྐད་ཅིག་ཙམ་ཡང་ལྷན་ཅིག་ཏུ་
གནས་པར་མི་འདོད་དོ། །བཞི་པ་ཕ་རོལ་ཕྱིན་པའི་རྣམ་དབྱེ་བསྟན་པ་ནི། གང་ཟག་
གང་གིས་སྤོང་བ་དང་། སྤང་བྱ་གང་ཞིག་སྤོང་བ་དང༌། ཡུལ་གང་ལ་སྤོང་བར་བྱེད་པ་
དེ་གསུམ་དུ་དམིགས་པར་འཛིན་པ་ཡོད་ན་དེ་འདྲ་བའི་ཚུལ་ཁྲིམས་དེ་འཇིག་རྟེན་པ་ཡི་ཚུལ་
ཁྲིམས་ཀྱི་ཕ་རོལ་ཏུ་ཕྱིན་པ་ཞེས་བཤད་ལ། དེ་གསུམ་ལ་ཆགས་པས་སྟོང་པ་སྟེ་མི་
དམིགས་པར་རྟོགས་པའི་ཟག་མེད་ཀྱི་ཤེས་རབ་ཀྱིས་ཟིན་པ་དེ་ནི་འཇིག་རྟེན་ལས་འདས་
པའི་ཕ་རོལ་ཏུ་ཕྱིན་པ་ཞེས་བྱའོ། །
གཉིས་པ་ངེས་ཚིག་གི་སྒོ་ནས་ཡོན་ཏན་བསྡུས་ཏེ་བསྟན་པ་ནི། རྒྱལ་བའི་སྲས་ས་
གཉིས་པའི་ཟླ་བའི་དཀྱིལ་འཁོར་ལས་བྱུང་བའི་འཆལ་ཁྲིམས་ཀྱི་དྲི་མ་དང་བྲལ་བའི་ཚུལ་
ཁྲིམས་ཀྱི་འོད་དང་ལྡན་པས་ས་གཉིས་པ་དྲི་མ་མེད་པ་ཞེས་པའི་མཚན་དོན་དང་ལྡན་པ་འདི་
ཡང་། དཔེར་ན་སྟོན་ཀའི་དུས་ཀྱི་ཟླ་བའི་འོད་དྲི་མ་མེད་པ་དེས་ནི་སྐྱེ་བོའི་གདུང་བ་སེལ་

བར་བྱེད་པ་ཇི་ལྟ་བ་བཞིན་དུ་འགྲོ་བའི་ཡིད་ཀྱི་ཉོན་མོངས་དང་མི་དགེ་བའི་ཚ་བའི་གདུང་བ་
སེལ་བར་བྱེད་པ་ཡིན་ནོ། །ས་གཉིས་པ་བ་འདི་ནི་རང་ཉིད་འཁོར་བའི་ཁོངས་སུ་མི་གཏོགས་
པས་སྲིད་པ་མིན་ཡང་སྨོན་ལམ་གྱི་དབང་གིས་གླིང་བཞིའི་དབང་ཕྱུག་གི་སྲིད་པ་བཟུང་བ་ཡི་
སེམས་ཅན་ཀུན་གྱི་དཔལ་དུ་གྱུར་པའང་ཡིན་ནོ། །ལེའུའི་སྐབས་བསྡུ་བ་ནི། དབུ་མ་
ལ་འཇུག་པ་ལས་སེམས་བསྐྱེད་པ་གཉིས་པའི་མཆན་འགྲེལ་བཤད་པའོ།། །། །
༈ སེམས་བསྐྱེད་པ་གསུམ་པ་ལ་ལྔ་སྟེ། ངེས་ཚིག་སྒོ་ནས་ས་ཡི་ངོ་བོ་བསྟན། །
ཕར་ཕྱིན་ལྷག་པའི་ཡོན་ཏན་རྒྱས་པར་བཤད། །ས་དེར་ཡོན་ཏན་གཞན་ཡང་འཐོབ་པའི་
ཚུལ། །ཕར་ཕྱིན་དང་པོ་གསུམ་གྱི་རྟེན་ཚོགས་འབྲས་བུ་དང་བཅས་པ་བཤད་པ། སའི་
ཡོན་ཏན་བརྗོད་དེ་མཇུག་སྡུད་བསྟན་པའོ། །
དང་པོ་ནི། ཅིའི་ཕྱིར་འོད་འབྱེད་པ་ཞེས་བྱ་ན། ཤེས་བྱའི་བུད་ཤིང་སྐམ་པོ་མ་
ལུས་པ་སྲེག་པའི་ཡེ་ཤེས་ཀྱི་མེ་གཉིས་སྣང་གི་སྤྲོས་པ་ཀུན་མཉམ་གཞག་ཏུ་ཞི་བར་བྱེད་ནུས་
པའི་བདག་ཉིད་ཅན་གྱི་འོད་འབྱུང་བའི་ཕྱིར་ན་བྱང་ཆུབ་སེམས་དཔའི་ས་ནི་གསུམ་པ་འདི་ལ་
འོད་བྱེད་པ་ཞེས་བྱའོ། །ཇི་ལྟར་འབྱུང་ན། བདེ་བར་གཤེགས་པའི་སྲས་པོ་ས་གསུམ་
པ་བ་དེ་ལ་རྗེས་ཐོབ་ལ་གནས་པ་དེའི་ཚེ་ཉི་མ་འཆར་ལ་ཁད་པའི་དུས་སུ་ཟངས་མདོག་འདུ་
བའི་སྣང་བ་འབྱུང་བ་ལྟར་ཡེ་ཤེས་ཀྱི་སྣང་བ་ཆེས་གསལ་བར་འབྱུང་བ་ཡིན་ནོ། །
གཉིས་པ་ཕར་ཕྱིན་ལྷག་པའི་ཡོན་ཏན་རྒྱས་པར་བཤད་པ་ལ་ལྔའི། དང་པོ་ས་
འདིར་བཟོད་པ་ལྷག་ཚུལ་ལའང་གཉིས་ལས། དང་པོ་སྙིང་རྗེའི་སྒོ་ནས་བཟོད་པ་ལྷག་
ཚུལ་ནི། དེའང་བྱང་སེམས་ས་གསུམ་པ་བ་ནི་གཞན་གྱི་སེམས་བསྲུང་བའི་ཕྱིར་དང༌།
ཡེ་ཤེས་ཞི་བའི་འོད་ཡོད་པའི་ཕྱིར་ཀུན་གྱིས་མནར་སེམས་པའི་གནས་མིན་ཀྱང་། གལ་ཏེ་
དེ་འདྲ་བ་ལ་སེམས་འཁྲུག་པ་འགའ་ཡིས་རྒྱལ་སྲས་དེའི་ལུས་ཀྱི་ཆ་ཤས་རྣམས་ལས་ཤ་ནི་
རུས་པ་དང་བཅས་པ་སྡོད་ཅིང་སྡོད་ཅིང་ཡུན་རིང་དུ་རིམ་པས་སྲང་ནི་རེ་རེ་ནས་བཅད་པར་
གྱུར་ཀྱང་བྱང་སེམས་དེའི་སེམས་མི་འཁྲུགས་པ་ཙམ་དུ་མ་ཟད། སླར་བཟོད་པ་གཅོད་
པར་བྱེད་པ་པོ་དེ་དག་རྒྱུ་དེས་དམྱལ་སོགས་སུ་སྡུག་བསྔལ་མྱོང་བ་ལ་སྙིང་རྗེ་ལྷག་པར་སྐྱེ་བ་
ཡིན་ནོ། །གཉིས་པ་ལྟ་བའི་སྒོ་ནས་བཟོད་པ་ལྷག་ཚུལ་ནི། ། བདག་མེད་མངོན་སུམ་དུ་
མཐོང་བའི་བྱང་ཆུབ་སེམས་དཔའ་ས་གསུམ་པ་ལ་ལུས་བཅད་པ་དེས་བཟོད་པ་འཕེལ་བའི་

རྒྱུ་གཞན་ཡང་ཡོད་དེ། དེའི་ལུས་ལ་གང་ཞིག་གཅད་པར་བྱ་བ་དང་། གང་གིས་གཅོད་
པ་དང་། དུས་གང་གི་ཚེ་ཇི་ལྟར་གཅོད་པའི་ཚུལ་རྣམས་མ་དམིགས་པའི་ཕྱིར་རོ། །རྒྱུ་
མཚན་གང་གི་ཕྱིར་ཞེ་ན། ལུས་ལ་སོགས་པའི་ཀུན་རྫོབ་ཀྱི་ཆོས་རྣམས་ཀུན་བྱང་སེམས་དེ་
ཡིས་གཟུགས་བརྙན་ལྟར་སྣང་ཡང་བདེན་མེད་དུ་མཐོང་བའི་ཕྱིར་དང་། བདག་དང་བདག་གི་
བའི་འདུ་ཤེས་དང་བྲལ་བ་དེས་ཀྱང་རྒྱལ་སྲས་དེ་ཡིས་བཟོད་པར་འགྱུར་བའི་ཕྱིར་རོ། །
གཉིས་པ་མི་བཟོད་པའི་ཉེས་དམིགས་བསྟན་པ་ལ་བཞི་ལས། དང་པོ་དོན་མེད་ཅིང་རྣམ་
སྨིན་ཡིད་དུ་མི་འོང་པ་འཕེན་པ་ནི། འཕགས་པ་རྣམས་ཀྱིས་བཟོད་པར་ནུས་ཀྱང་སོ་སྐྱེས་
དེ་ལྟར་མ་ཡིན་ནོ་སྙམ་ན། གཞན་གྱིས་བདག་ལ་གནོད་པ་བྱས་པས་གལ་ཏེ་གནོད་པ་
བྱེད་པ་པོ་དེར་དཀོན་ཏེ་སླར་ཁྲོས་ན། དེ་ལ་དཀོན་ཏེ་སླར་ཁྲོས་པས་སྔར་རང་ལ་གནོད་པ་
བྱས་ཟིན་པ་དེ་ལྡོག་གམ་ཅི་སྟེ་ལྡོག་པར་མི་འགྱུར་བ་དེའི་ཕྱིར་གནོད་པ་བྱེད་པ་པོ་དེར་ཡུལ་
དེས་དཀོན་པ་སྟེ་སླར་ཁོང་ཁྲོ་བ་ནི་ངེས་པར་ཚེ་འདིར་བྱས་པ་དོན་མེད་པ་ཁོ་ནར་མ་ཟད།
འཇིག་རྟེན་ཕ་རོལ་གྱི་དོན་བདེ་བ་དང་ཡང་ནི་འགལ་བར་འགྱུར་ཏེ། ཁོང་ཁྲོ་ལ་སྐབས་
བྱིན་པས་ཤི་བའི་འོག་ཏུ་རྣམ་སྨིན་ཡིད་དུ་མི་འོང་བ་འཕེན་པའི་ཕྱིར་རོ། །གཉིས་པ་ཕན་
བྱེད་གནོད་པར་བསྒྱུར་བར་བསྟན་པ་ནི། འགའ་ཞིག་གིས་རང་གི་ལུས་ལ་མཚོན་ཆ་བཏབ་
པ་སོགས་ཀྱིས་སྡུག་བསྔལ་བསྒྲུབས་པ་དེ་ནི་རང་ཉིད་ཀྱིས་སྔོན་བྱས་པ་ཡི་སྲོག་གཅོད་པའི་མི་
དགེ་བའི་རྒྱུ་མཐུན་ལས་ཀྱི་འབྲས་བུ་གང་ཡིན་པ་དེ་དག་ཟད་པའི་གྲོགས་བྱེད་པར་འགྱུར་
བར་བརྗོད་པར་འདོད་པ་དེ་ཉིད་ཀོ་ཡིན་ཡང་། དེ་ལྟར་མི་ཤེས་པར་འདིས་བདག་ལ་གནོད་པ་
བྱས་སོ་སྙམ་དུ་བསམས་ནས་ཕན་ལན་དུ་གཞན་ལ་གནོད་པ་བྱེད་པ་དང་ནི་རྒྱུད་ཁོང་ནས་
འཁྲུགས་པས་ཁྲོ་བས་ད་ལྟར་གྱི་སྡུག་བསྔལ་ལས་ཆེས་ལྷག་པའི་ཕྱི་མའི་སྡུག་བསྔལ་དྲག་པོ་
བསྒྲུབ་པའི་ཕྱིར། སླར་ཡང་སྡུག་བསྔལ་དེའི་ས་བོན་ཏེ་རྒྱུ་ཉིད་དུ་རང་གི་སེམས་ཇི་ལྟར་
བུར་ན་འཁྲིད་པར་བྱེད་རིགས་ཏེ་མི་རིགས་སོ། །གསུམ་པ་སྔོན་བསགས་བསོད་ནམས་
འཛད་པར་བྱེད་པ་ནི། གང་གི་ཕྱིར་བྱང་སེམས་བདག་ཉིད་ཆེན་པོ་དེས། ཡུལ་དེ་བྱང་
སེམས་ཡིན་པར་མ་ངེས་པས་སམ། ཡང་ན་བྱང་སེམས་སུ་ངེས་ཀྱང་ཉོན་མོངས་གོམས་པ་
ཤས་ཆེ་བས། རྒྱལ་སྲས་བྱང་ཆུབ་ཏུ་སེམས་བསྐྱེད་པ་རྣམས་ལ་ཁོང་ཁྲོས་ནས་ཉེས་པ་བརྗོད་
པ་ཡིས་ནི་སྦྱིན་པ་དང་། ཚུལ་ཁྲིམས་དང༌། བསྒོམས་པ་ལས་བྱུང་བའི་དགེ་བ་བསྐལ་

པ་བརྒྱར་བསགས་པ་རྣམས་ཁོང་ཁྲོ་སྐད་ཅིག་གཅིག་གིས་འཇོམས་པར་བྱེད་ན་བྱང་སེམས་མ་
ཡིན་པས་བྱང་སེམས་ལ་ཁོང་ཁྲོ་སྐྱེད་ན་ལྟ་ཅི་སྨོས། དེ་ཡི་ཕྱིར་མི་བཟོད་པ་ལས་གཞན་
ཆེས་ཆེ་བའི་སྡིག་པ་ཡོད་པ་མ་ཡིན་ནོ། །བཞི་པ་འདི་དང་ཕྱི་མར་འབྱུང་བའི་ཉེས་དམིགས་
བསྟན་པ་ནི། གཞན་ཡང་མི་བཟོད་པ་ནུས་པ་མེད་པས་ནི་རང་ཉིད་ཁོ་ན་འཇོམས་ལ། ནུས་
པ་ཅན་གྱིས་གཉིས་ཀ་འཇོམས་པ་འདི་ནི་ཁོང་ཁྲོ་སྐྱེས་པ་ཉིད་ཀྱིས་བཞིན་རྣམ་འགྱུར་ངན་པ་
སྟོན་པས་མི་སྡུག་པའི་གཟུགས་སུ་བྱེད་ཅིང་རང་དམ་པ་མིན་པར་བཀྲི་བར་བྱེད་པ་དང་།
འདི་ནི་བྱ་བའི་ཚུལ་དང༌། འདི་ནི་བྱ་བའི་ཚུལ་མིན་པའོ་སྙམ་དུ་ཤེས་པའི་རྣམ་དཔྱོད་
འཕྲོག་པར་བྱེད་ཅིང་། མི་བཟོད་པ་ཁོང་ཁྲོ་ཡིས་ཤི་བའི་འོག་ཏུ་མྱུར་དུ་ངན་འགྲོར་སྐྱུར་
བར་བྱེད་དོ། །གསུམ་པ་བཟོད་པའི་ཡོན་ཏན་རབ་ཏུ་བསྟན་པ་ནི། གལ་ཏེ་མི་བཟོད་
པའི་སྐྱོན་དེ་ལྟར་ཡིན་ན། བཟོད་པའི་ཕན་ཡོན་ཅི་ཞེ་ན། བཟོད་པ་བསྒོམས་པས་ནི་སྔར་
བཤད་ཟིན་པའི་ཁོང་ཁྲོའི་སྐྱོན་དང་འགལ་བའི་ཡོན་ཏན་རྣམས་འཕེལ་བར་བྱེད་དེ། བཟོད་
པ་བསྒོམས་པས་རྣམ་འགྱུར་བཟང་པོ་སྟོན་པས་གཟུགས་མཛེས་ཤིང་སྐྱེ་བོ་དམ་པ་ལ་ཤེས་
ནས་ཀུན་གྱིས་ཕོངས་ཤིང་གཅེས་པ་དང༌། ཚུལ་ལུགས་ཏེ་རིགས་པ་དང༌། ཚུལ་
ལུགས་མིན་པ་ཤེས་པ་ལ་ཆེས་ཤིན་ཏུ་མཁས་པར་འགྱུར་ཞིང་། ཚེ་དེ་ཡི་འོག་ཏུ་ནི་ལྷ་
མིའི་སྐྱེ་བ་ཁོ་ན་ལེན་པ་དང་། ཁྲོ་བ་སོགས་ཀྱིས་བསགས་པའི་སྡིག་པ་རྣམས་ཟད་པར་
འགྱུར་བའི་ཕྱིར་རོ། །བཞི་པ་དེས་ན་བཟོད་པ་བསྟེན་པར་གདམས་པ་ནི། དེ་ལྟར་
སོ་སོ་སྐྱེ་བོ་རྣམས་དང་ནི་རྒྱལ་སྲས་བྱང་སེམས་རྣམས་ཀྱིས་རིམ་པ་ལྟར་ཁོང་ཁྲོ་སྐྱེད་པ་དང་།
བཟོད་པ་བསྟེན་པའི་སྐྱོན་གང་དང་ཡོན་ཏན་གང་ཡིན་པ་དེ་དག་རིག་པར་བྱས་ཏེ། མི་
བཟོད་པ་ཁོང་ཁྲོ་སྤངས་ནས་བྱང་སེམས་འཕགས་པའི་སྐྱེ་བོ་ཡིས་རྣམ་གྲངས་དུ་མས་བསྔགས་
པའི་བཟོད་པ་དུས་རྟག་ཏུ་ཁོང་ཁྲོ་མ་སྐྱེས་པའི་སྔ་རོལ་ལ་མྱུར་དུ་བསྟེན་པར་བྱའོ། །ལྔ་པ་
ཕ་རོལ་ཕྱིན་པའི་རྣམ་དབྱེ་བཤད་པ་ནི། གཞན་ཡང་བཟོད་པའི་དགེ་བ་རྫོགས་པའི་སངས་
རྒྱས་ཀྱི་བྱང་ཆུབ་ཐོབ་པའི་ཕྱིར་དུ་བསྔོས་ཀྱང་རུང་སྟེ། གང་བཟོད་པ་དང་། གང་གིས་
བཟོད་པ་དང་། སེམས་ཅན་གང་དག་ལ་བཟོད་པ་གསུམ་པོ་འདིར་དམིགས་པར་འཛིན་པ་
ཡོད་ན་བཟོད་པ་དེ་ནི་འཇིག་རྟེན་པའི་བཟོད་པའི་ཕ་རོལ་ཏུ་ཕྱིན་པ་ཞེས་བྱ་ལ། གསུམ་པོ་
དེར་དམིགས་པར་འཛིན་པ་མེད་ན་བཟོད་པ་དེ་ཉིད་སངས་རྒྱས་བཅོམ་ལྡན་འདས་ཀྱིས་

འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཡིན་ཅེས་བསྟན་ཏོ། །
གསུམ་པ་ས་དེར་ཡོན་ཏན་གཞན་ཡང་འཐོབ་པའི་ཚུལ་ནི། ས་གསུམ་པ་འོད་བྱེད་
པ་དེར་གནས་པའི་རྒྱལ་བའི་སྲས་དེས་བསམ་གཏན་དང་པོ་སོགས་བཞི་དང༌། ནམ་མཁའ་
སོགས་གཟུགས་མེད་པའི་སྙོམས་འཇུག་བཞི་དང་། བྱམས་སོགས་ཚད་མེད་པ་བཞི་དང་།
རྫུ་འཕྲུལ་གྱི་མངོན་ཤེས་སོགས་ལྔ་པོ་རྣམས་ཐོབ་པ་དང༌། འཁོར་བར་སྐྱེ་བ་ལེན་པའི་རྒྱུ་
འདོད་ཆགས་དང་། ཞེ་སྡང་དང་། གཏི་མུག་གི་གནས་ངན་ལེན་ཡོངས་སུ་ཟད་པར་
འགྱུར་ལ། ལྷའི་དབང་པོ་ལ་སོགས་པའི་སྐྱེ་བ་བཟུང་ནས་དེས་ཀྱང་ཐབས་མཁས་པའི་སྒོ་
ནས་རྟག་ཏུ་འཇིག་རྟེན་པ་ཡི་ནི་འདོད་པའི་འདོད་ཆགས་སོགས་འཇོམས་ཤིང་། འདོད་
པའི་འདམ་ལས་འདོན་པར་ནུས་པར་འགྱུར་རོ། །འདིར་ཀུན་མཁྱེན་རིན་པོ་ཆེས། དབུ་མ་
པའི་ལུགས་འདིར་སོ་སོ་སྐྱེ་བོ་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་ཐམས་ཅད་
དང༌། ཉན་རང་གིས་སྒོམ་སྤང་དུ་བྱེད་པའི་རང་དབང་མེད་པར་འཁོར་བར་སྐྱེ་བའི་རྒྱུའི་ཆ་
རྣམས་བྱང་སེམས་ཀྱི་མཐོང་ལམ་གྱིས་སྤངས་ཟིན་ཀྱང་། དེའི་གནས་ངན་ལེན་བྱང་སེམས་
ཀྱི་སྒོམ་ལམ་གྱི་གནས་སྐབས་སུ་སྦྱོང་བར་བྱེད་པ་ལས་ས་གསུམ་པའི་གནས་ངན་ལེན་སྦྱོང་
བའི་ཚད་བསྟན་པ་ཡིན་གསུངས། །
བཞི་པ་ཕར་ཕྱིན་དང་པོ་གསུམ་གྱི་རྟེན་ཚོགས་འབྲས་བུ་དང་བཅས་པ་བཤད་པ་ནི།
བྱང་སེམས་ཁྱིམ་པ་དང་རབ་བྱུང་གཉིས་ཀ་སྦྱིན་པ་དང༌། སོགས་པ་ཚུལ་ཁྲིམས་དང་།
བཟོད་པའི་ཕར་ཕྱིན་ཏེ་ཆོས་གསུམ་པོ་དེ་དག་ཕལ་མོ་ཆེའི་རྟེན་ཡིན་མོད་ཀྱང༌། སྒྲུབ་
དཀའ་སླ་ལ་ལྟོས་ནས་བདེ་བར་གཤེགས་པས་བྱང་སེམས་ཁྱིམ་པ་རྣམས་ལ་སྒྲུབ་སླ་བ་དེ་
གསུམ་བསྔགས་པར་མཛད་ཅིང་། བསོད་ནམས་ཞེས་བྱ་བའི་ཚོགས་ཀྱང་གཙོ་ཆེར་གསུམ་པོ་
དེ་དག་ཉིད་ལ་འཇོག་པས་སངས་རྒྱས་ཀྱི་གཟུགས་ཀྱི་བདག་ཉིད་ཅན་གྱི་སྐུ་ཡི་རྒྱུ་ཡིན་པར་
གསུངས་སོ། །ཤུགས་ལས་བརྩོན་འགྲུས་དང་། བསམ་གཏན། ཤེས་རབ་གསུམ་
བྱང་སེམས་རབ་བྱུང་ལ་བསྔགས་པ་དང༌། བསམ་གཏན་དང་ཤེས་རབ་གཉིས་ཡེ་ཤེས་ཀྱི་
ཚོགས་ཆོས་སྐུའི་རྒྱུ་གཙོ་ཆེ་བ་དང་། བརྩོན་འགྲུས་ཚོགས་གཉིས་ཀའི་ཐུན་མོང་བར་བསྟན་
ཏོ། །
ལྔ་པ་སའི་ཡོན་ཏན་བརྗོད་དེ་མཇུག་སྡུད་བསྟན་པ་ནི། རྒྱལ་བའི་སྲས་པོ་ཉི་མའི་

དཀྱིལ་འཁོར་ལྟ་བུ་ལ་གནས་པའི་ས་གསུམ་པ་འོད་བྱེད་པ་འདི་ནི་རང་རྒྱུད་ཀྱི་ངོས་སྐལ་གྱི་
སྤང་བྱར་གཏོགས་པའི་མི་ཤེས་པའི་མུན་པ་རྣམས་ས་དེ་དང་པོ་སྐྱེ་བཞིན་པའི་གནས་སྐབས་
སུ་ཡང་དག་པར་བསལ་བར་བྱས་ནས། དེའི་འོག་ཏུ་རང་གིས་ཇི་ལྟར་རྟོགས་པ་ལྟར་གཞན་
ལ་བསྟན་པའི་སྒོ་ནས་འགྲོ་བ་གཞན་གྱི་ས་གསུམ་འཐོབ་པའི་གེགས་སུ་གྱུར་པའི་མུན་པ་
ཐམས་ཅད་རྣམ་པར་འཇོམས་པར་མངོན་པར་འདོད་དོ། །ས་གསུམ་པ་འོད་བྱེད་པ་འདིར་
གནས་པའི་བྱང་སེམས་ནི་ཉེས་པའི་མུན་པ་བཅོམ་པས་བློ་གྲོས་ཤིན་ཏུ་རྣོ་བར་གྱུར་ཀྱང་སྐྱོན་
ལྡན་གྱི་སྐྱེ་བོ་ལ་ཁྲོ་བར་མི་འགྱུར་ཏེ། བཟོད་པ་ལ་ཆེས་ལྷག་པར་གོམས་པའི་ཕྱིར་དང༌།
སྙིང་རྗེས་རྒྱུད་སྣུམ་པར་བྱས་པའི་ཕྱིར་རོ། །ལེའུའི་སྐབས་བསྡུ་བ་ནི། དབུ་མ་ལ་
འཇུག་པ་ལས་སེམས་བསྐྱེད་པ་གསུམ་པའི་མཆན་འགྲེལ་བཤད་པའོ།། ། །
༈ སེམས་བསྐྱེད་པ་བཞི་པ་ལ་གསུམ་ལས། །
དང་པོ་བརྩོན་འགྲུས་ཀྱི་ཆེ་བའི་ཡོན་ཏན་བརྗོད་པ་ནི། དགེ་བའི་ལས་ལ་སྤྲོ་བའི་
བརྩོན་འགྲུས་དང་མི་ལྡན་པ་ལ་སྦྱིན་སོགས་ཀྱི་ཡོན་ཏན་རྣམས་མི་འབྱུང་བས་སྔར་བཤད་པའི་
སྦྱིན་སོགས་ཀྱི་ཡོན་ཏན་མ་ལུས་པ་ནི་བརྩོན་འགྲུས་ཀྱི་རྗེས་སུ་འགྲོ་ཞིང་། བསོད་ནམས་
དང་བློ་གྲོས་ཏེ་ཡེ་ཤེས་ཀྱི་ཚོགས་གཉིས་ཀྱི་རྒྱུའང་བརྩོན་འགྲུས་ཉིད་ཡིན་ཏེ། དགེ་བའི་
ཆོས་མ་ཐོབ་པ་འཐོབ་པར་འགྱུར་བ་དང་། ཐོབ་ཟིན་གོང་འཕེལ་དུ་བྱེད་པ་བརྩོན་འགྲུས་
ཁོ་ནར་ལྟོས་པའི་ཕྱིར་རོ། །དེ་འདྲ་བའི་བརྩོན་འགྲུས་རང་གི་ཡོན་ཏན་ཡོངས་སུ་དག་པའི་
སྒོ་ནས་གང་ཞིག་གི་རྗེས་ཐོབ་ཏུ་ལྷག་པར་འབར་བར་གྱུར་པ་ཡི་ས་དེ་བྱང་ཆུབ་སེམས་དཔའི་
ས་བཞི་པ་འོད་ནི་འཕྲོ་བ་ཞེས་བྱ་བ་ཡིན་ནོ། །
གཉིས་པ་སའི་ངེས་ཚིག་བསྟན་པ་ནི། ཡང་ཅིའི་ཕྱིར་ས་འདི་ལ་འོད་འཕྲོ་བ་ཞེས་
བརྗོད་ཅེ་ན། ས་བཞི་པ་དེར་ནི་གནས་པའི་བདེ་བར་གཤེགས་པའི་སྲས་པོ་ལ་རྫོགས་
པའི་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་བདུན་ལྷག་པར་བསྒོམས་པ་ལས་སྐྱེས་
པའི་ཡེ་ཤེས་ཀྱི་སྣང་བ་སྔར་བཤད་པའི་ཟངས་ཀྱི་འོད་བས་ཆེས་ལྷག་པའི་ཡེ་ཤེས་ཀྱི་མེའི་
འོད་འབྱུང་བས་ན་ས་དེ་ལ་འོད་འཕྲོ་བ་ཞེས་བྱའོ། ། །
གསུམ་པ་ས་དེའི་སྤངས་པའི་ཁྱད་པར་རྣམ་པར་གཞག་པ་ནི། ས་དེར་བྱང་ཕྱོགས་
སོ་བདུན་ལྷག་པར་བསྒོམས་པར་མ་ཟད་སྤངས་པའི་ཁྱད་པར་ཆེས་ལྷག་པ་ཐོབ་སྟེ། རང་

དུ་ལྟ་བ་སྟེ་གང་ཟག་གི་བདག་འཛིན་དང་ཕུང་ཁམས་སྐྱེ་མཆེད་སོགས་ལ་བདེན་པར་མངོན་
པར་ཞེན་པ་ཆོས་ཀྱི་བདག་འཛིན་དང་འབྲེལ་བ་དེ་དག་གི་གནས་ངན་ལེན་ཡོངས་སུ་ཟད་པར་
འགྱུར་བའི་ཕྱིར་རོ། །ལེའུའི་སྐབས་བསྡུ་བ་ནི། དབུ་མ་ལ་འཇུག་པ་ལས་སེམས་
བསྐྱེད་པ་བཞི་པའི་མཆན་འགྲེལ་བཤད་པའོ།། །། །
༈ སེམས་བསྐྱེད་པ་ལྔ་པ་ལ་གཉིས་ལས། དང་པོ་སའི་ངེས་ཚིག་བསྟན་པ་ནི།
ས་ལྔ་པ་འདི་ལ་གནས་པའི་བྱང་སེམས་བདག་ཉིད་ཆེན་པོ་དེ་ནི་འཇིག་རྟེན་གྱི་ཁམས་ཐམས་
ཅད་ན་གནས་པའི་ལྷའི་བུའི་བདུད་རྣམས་ཀུན་གྱིས་ཀྱང་ཕམ་པར་བྱ་བར་ནུས་པ་མ་ཡིན་ན་
གཞན་བདུད་ཀྱི་བཀའ་ཉན་པ་རྣམས་ཀྱིས་ལྟ་ཅི་སྨོས། དེའི་ཕྱིར་སྦྱང་དཀའ་བའི་ས་ཞེས་
བྱའོ། །
。
གཉིས་པ་ཕར་ཕྱིན་ལྷག་པ་ནི། ས་ལྔ་པ་བ་འདིར་ནི་བསམ་གཏན་གྱི་ཕར་ཕྱིན་
ལྷག་པར་འགྱུར་ཏེ། དེའི་མི་མཐུན་ཕྱོགས་རྣམ་གཡེང་སོགས་ཀྱི་ཉེས་པས་གཏན་མི་བརྫི་
བའི་ཕྱིར། བསམ་གཏན་ལྷག་པར་མ་ཟད་བློ་བཟང་སྟེ་འཕགས་པའི་བདེན་པ་བཞིའི་རང་
བཞིན་ནམ་ངོ་བོ་ཤེས་པ་ཞིབ་མོས་ཁོང་དུ་ཆུད་དགོས་པ་ཕྲ་མོ་རྟོགས་པ་ལའང་ཤིན་ཏུ་མཁས་
པ་འཐོབ་པ་ཡིན་ནོ། །ལེའུའི་སྐབས་བསྡུ་བ་ནི། དབུ་མ་ལ་འཇུག་པ་ལས་སེམས་
བསྐྱེད་པ་ལྟ་པའི་མཆན་འགྲེལ་བཤད་པའོ།། །། །
༈ སེམས་བསྐྱེད་པ་དྲུག་པ་ལ་བཞི་སྟེ། ཤེར་ཕྱིན་ལྷག་པས་འགོག་པ་འཐོབ་པར་
བསྟན། །ཞར་ལ་ཤེར་ཕྱིན་ཉིད་ཀྱི་ཆེ་བ་བརྗོད། །ཤེར་ཕྱིན་དེ་ལ་འཇུག་ཚུལ་གཏན་ལ་
དབབ། །ཚུལ་དེས་བསྟན་པའི་ཡོན་ཏན་བསྡུས་ཏེ་བསྟན་པའོ། །
དང་པོ་ནི། ས་ལྔ་པ་བསམ་གཏན་གྱི་ཕར་ཕྱིན་དག་པར་ཐོབ་པའི་བྱང་སེམས་ས་
དྲུག་པ་མངོན་དུ་ཕྱོགས་པ་སྟེ་གྱུར་པར་མཉམ་པར་གཞག་པའི་སེམས་ཕུལ་དུ་བྱུང་བ་ལ་
གནས་པའི་སྐབས་སུ་རྫོགས་པའི་སངས་རྒྱས་ཀྱི་རྟོགས་བྱའི་ཆོས་ཆོས་དབྱིངས་སྤྲོས་པའི་
མཐའ་ཐམས་ཅད་དང་བྲལ་བ་རྟོགས་པ་ལ་མངོན་དུ་ཕྱོགས་ཤིང༌། རྗེས་ཐོབ་ཏུ་རྐྱེན་ཉིད་
འདི་པ་ཙམ་ལ་བརྟེན་ནས་འབྱུང་བའི་ཟབ་མོའི་དེ་ཁོ་ན་ཉིད་མཐོང་བ་དེས་གཟུགས་བརྙན་
དང་འདྲ་བའི་ཆོས་ཉིད་ཁོང་དུ་ཆུད་པའི་ཕྱིར་ཤེས་རབ་ཀྱི་ཕར་ཕྱིན་ཡོངས་སུ་དག་པ་ལ་གནས་
པས་སྤྲོས་པ་ཐམས་ཅད་བཀག་པའི་མཚན་ཉིད་ཅན་གྱི་འགོག་པ་འཐོབ་པར་འགྱུར་བའི་ཕྱིར་

ན་མངོན་དུ་གྱུར་པ་ཞེས་བྱའོ། །
གཉིས་པ་ཞར་ལ་ཤེར་ཕྱིན་གྱི་ཆེ་བ་བརྗོད་པ་ནི། ཤེར་ཕྱིན་ལས་གཞན་པའི་སྦྱིན་
སོགས་ཀྱི་ཚོགས་རྣམས་འབྲས་བུའི་སར་འཁྲིད་པའམ་སངས་རྒྱས་ཀྱི་དངོས་རྒྱུར་གྱུར་པ་ཤེས་
ཕྱིན་ལ་རག་ལས་ཏེ། ཇི་ལྟར་ཏེ་དཔེར་ན་མིག་ལོང་བའི་ཚོགས་ཇི་སྙེད་ཡོད་པ་དེ་ཀུན་
ཀྱང་གཡང་ས་ལ་སོགས་པ་སྤངས་ཏེ་བདེ་བླག་ཏུ་མིག་དང་ལྡན་པའི་སྐྱེས་བུ་གཅིག་གིས་རང་
གང་དུ་འགྲོ་བར་འདོད་པ་ཡི་ཡུལ་དུ་འཁྲིད་པར་བྱེད་པ་དེ་བཞིན་དུ་ཕར་ཕྱིན་ལ་སློབ་པའི་
སྐབས་འདིར་ཡང་བློ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པས་མིག་ཉམས་པ་ལྟ་བུའི་སྦྱིན་སོགས་
ཀྱི་ཡོན་ཏན་རྣམས་སློབ་པའི་ས་ལས་བླངས་ཏེ་རྒྱལ་བའི་གོ་འཕང་དེ་བཞིན་གཤེགས་པའི་ས་
ཀུན་ཏུ་འོད་ཅེས་བྱ་བ་ཉིད་དུ་ཁྲིད་ནས་འགྲོ་བར་བྱེད་དོ། །འདིར་ཕ་རོལ་ནི་བགྲོད་བྱ་
མཐར་ཐུག་པ་རྣམ་མཁྱེན་གྱི་སའོ། །ཤེས་རབ་ཀྱིས་དེར་ཕྱིན་པར་བྱེད་པས་ན་དེ་སྐད་ཅེས་
བྱའོ། །གསུམ་པ་ཤེར་ཕྱིན་དེ་ལ་འཇུག་ཚུལ་གཏན་ལ་དབབ་པ་ལ་གསུམ་ལས།
དང་པོ་ཟབ་མོའི་དོན་བསྟན་པར་དམ་བཅའ་བ་ནི། ས་དྲུག་པ་བས་མཐོང་བའི་རྟེན་
ཅིང་འབྲེལ་བར་འབྱུང་བའི་དེ་ཁོ་ན་ཉིད་དེ་ཚུལ་ཇི་ལྟ་བུར་བཤད་ཅེ་ན། ཤེས་རབ་ལ་སྤྱོད་
པའི་བྱང་སེམས་དེ་ཡིས་ཆེས་ཟབ་པའི་ཆོས་རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་
རྟོགས་པ་དེ་བཞིན་གཤེགས་པའི་ལུང་དང༌། གཞན་ཡང་དངོས་པོ་སྟོབས་ཞུགས་ཀྱི་
རིགས་པས་ངེས་པར་བྱ་བ་ཡིན་ཏེ། ཇི་ལྟར་ན་ཚུལ་དེ་ས་བཅུ་པའི་མདོ་དང་ཤེར་མདོ་ལས་
བྱུང་བ་ལྟར་མདོའི་དགོངས་པ་རང་དབང་དུ་འགྲེལ་ནུས་པ་འཕགས་པ་ཀླུ་སྒྲུབ་ཀྱིས་མདོ་ཀུན་
བཏུས་སོགས་སུ་ལུང་དང༌། རྩ་ཤེས་སོགས་སུ་རིགས་པ་དྲི་མ་མེད་པས་བཤད་པ་ཡིན་
པས་ཀླུ་སྒྲུབ་དེའི་གཞུང་ལུགས་ལས་ཇི་ལྟར་འབྱུང་བ་དོན་ལ་གནས་པའི་ལུགས་དེ་བཞིན་དུ་
ཟླ་བ་གྲགས་པ་བདག་གིས་བརྗོད་པར་བྱའོ། ། །
གཉིས་པ་གང་ལ་བཤད་པའི་སྣོད་ལ་གཉིས་ལས། དང་པོ་རུང་བའི་སྣོད་ངོས་
གཟུང་བ་ནི། སྟོང་ཉིད་བསྟན་ཉེས་ན་ངན་འགྲོར་ལྷུང་བ་དང་། ལོག་ལྟའི་རྒྱུ་བྱེད་པས།
དེས་ན་སོ་སོ་སྐྱེ་བོའི་དུས་ནའང་གཞན་ལས་སྟོང་པ་ཉིད་ཀྱི་གཏམ་ཕྱིན་ཅི་མ་ལོག་པ་ཐོས་པ་
ན་མི་སྐྲག་ཅིང་། དེ་ཐོས་པ་ནས་བཟུང་སྟེ་ནང་དུ་གཏམ་དེ་ལ་རབ་ཏུ་དགའ་ཞིང་འཇུག་
པར་སྤྲོ་བ་ཡང་དང་ཡང་དུ་འབྱུང་ཞིང་། དེ་ལྟ་བུའི་སེམས་རབ་ཏུ་དགའ་བའི་དད་པ་སྐྱེས་

པའི་མཐུ་ལས་བྱུང་བའི་མཆི་མས་མིག་གང་ནས་བརླན་ཞིང་། ལུས་ཀྱི་བ་སྤུ་ལྡང་བར་
འགྱུར་བ་གང་ཡིན་པ་དེ་ལ་རྫོགས་པའི་སངས་རྒྱས་ཀྱི་བློ་སྤྲོས་བྲལ་གྱི་ཡེ་ཤེས་དེ་རྟོགས་པ་
ཡི་ས་བོན་ཡོད་པ་ཡིན་པས། དེ་ཁོ་ན་ཉིད་ཉེ་བར་བསྟན་པའི་སྣོད་ནི་གང་ཟག་དེ་ཡིན་ཏེ།
སྣོད་ལྡན་གང་ཟག་དེ་ལ་འཆད་པར་འགྱུར་བའི་མཚན་ཉིད་ཅན་གྱི་དམ་པའི་དོན་གྱི་བདེན་པ་
བསྟན་པར་བྱའོ། །གཉིས་པ་དེ་ལ་བཤད་ན་ཡོན་ཏན་འབྱུང་བའི་ཚུལ་གྱིས་ཉན་པར་
བསྐུལ་བ་ལ་གཉིས་ལས། དང་པོ་ཀུན་རྫོབ་ཐབས་ཀྱི་ཡོན་ཏན་འབྱུང་ཚུལ་ནི། སྣོད་
ལྡན་དེ་ལ་སྟོང་ཉིད་བསྟན་པས་སྟོང་ཉིད་ཕྱིན་ཅི་མ་ལོག་པར་རྟོགས་པར་འགྱུར་བར་མ་ཟད་
སྟོང་ཉིད་ཀྱི་ལྟ་བ་རྟོགས་པའི་རྒྱུ་དེ་ཡི་རྗེས་སུ་འགྲོ་བའི་འབྲས་བུའི་ཡོན་ཏན་རྒྱ་ཆེ་བ་རྣམས་
ཀྱང་འབྱུང་སྟེ། དེས་སྟོང་ཉིད་ཀྱི་ལྟ་བ་ཉན་པ་ལ་གཏེར་རྙེད་པ་དང་འདྲ་བར་སེམས་ཤིང་།
དེ་མི་ཉམས་པར་བྱ་བའི་ཕྱིར་དུ་འདི་ལྟར་ཚུལ་ཁྲིམས་འཆལ་ན་ངན་སོང་དུ་ལྷུང་བས་སྟོང་ཉིད་
ཀྱི་ལྟ་བ་རྒྱུན་ཆད་པར་འགྱུར་དུ་འོང་སྙམ་པས་རྟག་ཏུ་ཚུལ་ཁྲིམས་ཡང་དག་པར་བླངས་ནས་
མི་ཉམས་པར་བསྲུང་བ་ལ་གནས་པར་འགྱུར་བ་དང༌། བདེ་འགྲོར་སྐྱེས་ཀྱང་དབུལ་པོར་
གྱུར་ན་འཚོ་བའི་ཡོ་བྱད་འཚོལ་བའི་བྲེལ་བས་སྟོང་ཉིད་ཉན་བསམ་སྒོམ་པ་རྒྱུན་ཆད་དུ་དོགས་
ནས་སྦྱིན་པ་གཏོང་བར་འགྱུར་ཞིང་། སྟོང་ཉིད་དང་ཟུང་དུ་འཇུག་པའི་སྙིང་རྗེ་སངས་རྒྱས་
ཀྱི་རྒྱུར་ཤེས་ནས་སྟེན་པར་བྱེད་པ་དང་། མི་བཟོད་པའི་ཁོང་ཁྲོ་ཅན་འཕགས་པ་རྣམས་
དང་འཕྲད་དཀའ་ཞིང་ཉེས་དམིགས་ཆེ་བས་བཟོད་པ་སྒོམ་པར་བྱེད་ལ། ཐམས་ཅད་
མཁྱེན་པ་ཉིད་དུ་མ་བསྔོས་པའི་དགེ་བ་སངས་རྒྱས་ཀྱི་རྒྱུར་མི་འགྱུར་བར་ཤེས་ནས་བསོད་
ནམས་ཀྱི་ཚོགས་བསགས་པ་དེ་ཡི་དགེ་བའི་རྩ་བའང་རྫོགས་པའི་བྱང་ཆུབ་ཏུ་འགྲོ་བ་སེམས་
ཅན་ཐམས་ཅད་དགྲོལ་བར་བྱ་བའི་ཕྱིར་ཁོ་ནར་ཡོངས་སུ་རྡོ་བར་བྱེད་ཅིང༌། བྱང་ཆུབ་
སེམས་དཔའ་མ་གཏོགས་པ་གཞན་དག་གིས་རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་ཇི་
ལྟ་བར་སྟོན་མི་ནུས་པར་ཤེས་ནས་རྫོགས་པའི་བྱང་ཆུབ་ཏུ་ཐུགས་བསྐྱེད་པའི་བྱང་ཆུབ་སེམས་
དཔའ་རྣམས་ལ་ཤིན་ཏུ་དད་ཅིང་གུས་པའི་སྒོ་ནས་བླ་མར་བསྟེན་པར་བྱེད་དོ། །གཉིས་པ་
དོན་དམ་ཡེ་ཤེས་ཀྱི་ཡོན་ཏན་འབྱུང་བའི་ཚུལ་ནི། ཟབ་མོ་སྟོང་ཉིད་ཀྱི་དོན་ཁོང་དུ་ཆུད་
ཅིང་རྒྱ་ཆེ་བ་སྦྱིན་སོགས་ཐབས་ཀྱི་ཡོན་ཏན་དག་སྒྲུབ་པའི་ཚུལ་ལ་མཁས་པའི་བྱང་སེམས་སོ་
སོ་སྐྱེ་བོ་ཡིས་ནི་མོས་སྤྱོད་ཀྱི་གནས་སྐབས་ཚོགས་སྦྱོར་དུ་སྟོང་ཉིད་དོན་སྤྱིའི་ཚུལ་གྱིས་གོམས་

པ་རིམ་གྱིས་བསྒྲོད་ནས་ས་དང་པོ་རབ་ཏུ་དགའ་བ་ཞེས་བྱ་བའི་འཕགས་པའི་ས་ནི་འཐོབ་
པར་འགྱུར་བས། ས་རབ་དགའ་དེ་ནི་དོན་དུ་གཉེར་བས་འཆད་པར་འགྱུར་བ་རྟེན་ཅིང་
འབྲེལ་བར་འབྱུང་བའི་ལམ་འདི་མཉན་པར་གྱིས་ཤིག ། །
གསུམ་པ་བཤད་བྱའི་སྟོང་ཉིད་དངོས་གཏན་ལ་དབབ་པ་ལ་གཉིས་ཏེ། ཐུན་མོང་
ཐེག་པས་རྟོགས་བྱའི་སྟོང་ཉིད་བཤད་པ་དང་། ཐེག་པ་ཆེན་པོས་རྟོགས་བྱའི་སྟོང་ཉིད་
བཤད་པའོ། །དང་པོ་ལ་གཉིས་ཏེ། རྟེན་འབྲེལ་ཆོས་ཀྱི་བདག་མེད་པའི་སྒོ་ནས་བཤད་
པ་དང་། རྟེན་འབྲེལ་གང་ཟག་བདག་མེད་པའི་སྒོ་ནས་བཤད་པའོ། །དང་པོ་ལ་གསུམ་
སྟེ། རང་བཞིན་གྱིས་སྐྱེ་བ་རིགས་པས་དགག་པ་དང་། དེའི་ཕྱིར་སྐྱེ་བ་བརྟེན་ནས་
འབྱུང་ཙམ་གྱི་དོན་དུ་རིགས་པས་གྲུབ་ཚུལ། མཐའ་གཉིས་སྤངས་པའི་རྟེན་འབྲེལ་རྟོགས་
པའི་ཕན་ཡོན་བཤད་པའོ། །དང་པོ་ལ་གཉིས་ཏེ། མཐའ་བཞིའི་སྐྱེ་བ་བདེན་པ་གཉིས་
ཆར་དགག་པ་དང་། རང་གཞན་སྡེ་བའི་རྩོད་པ་སྤང་བའོ། །དང་པོ་ལ་གསུམ་སྟེ། དམ་
བཅའ་མདོར་བསྟན་པ་དང་། རིགས་པས་རྒྱས་པར་བཤད་པ། དེ་ལྟར་གྲུབ་པའི་དོན་
གྱི་མཇུག་བསྡུ་བའོ། །དང་པོ་ནི། ཕྱི་ནང་གི་དངོས་པོ་གང་དང་གང་སྣང་བ་སྟེ་དེ་དག་
ཉིད་ནི་རྒྱུ་རང་དང་རྫས་གཅིག་པའི་བདག་ཉིད་དེ་འདྲ་ཞིག་ལས་འབྱུང་བ་མིན་ཞིང་། རྫས་ཐ་
དད་པ་གཞན་དག་ལས་ཀྱང་སྐྱེ་བ་ལྟ་ག་ལ་ཞིག་སྟེ་མིན་ལ། དེ་རེ་རེ་ནས་མིན་པས་བདག་
གཞན་གཉིས་ཀ་ལས་ཀྱང་སྐྱེ་བ་མ་ཡིན་ཞིང༌། རྒྱུ་མེད་པར་ཡང་ནི་སྐྱེ་བ་ག་ལ་ཡོད་དེ།
ཡུལ་གང་དུའང་། དུས་ནམ་ཡང་། གྲུབ་མཐའ་གང་གི་དབང་གིས་ཀྱང་མཐའ་བཞི་
ལས་སྐྱེ་བ་མེད་པའི་ཕྱིར་རོ། །གཉིས་པ་རིགས་པས་རྒྱས་པར་བཤད་པ་ལ་བཞི། བདག་
ལས་སྐྱེ་བ་དགག་པ། གཞན་ལས་སྐྱེ་བ་དགག་པ། གཉིས་ཀ་ལས་སྐྱེ་བ་དགག་པ།
རྒྱུ་མེད་ལས་སྐྱེ་བ་དགག་པའོ། །དང་པོ་ལ་གཉིས། འགྲེལ་བར་མཛད་པའི་རིགས་
པས་དགག་པ་དང་། བསྟན་བཅོས་མཛད་པའི་རིགས་པས་དགག་པའོ། །དང་པོ་ལའང་
གསུམ་སྟེ། དེ་ཁོ་ན་ཉིད་དུ་བདག་སྐྱེ་དགག་པ། ཐ་སྙད་དུ་བདག་སྐྱེ་དགག་པ། དེ་
གཉིས་ཀའི་གྲུབ་དོན་བསྡུ་བའོ། །དང་པོ་ལ་གཉིས་ཏེ། གྲགས་པའི་དོན་མི་རུང་བར་
ཐལ་བས་དགག་པ། མ་གྲགས་པའི་དོན་ཐོབ་པར་ཐལ་བས་དགག་པའོ། །དང་པོ་
ལའང་གསུམ་ལས། དང་པོ་སྐྱེ་བ་དོན་མེད་དུ་ཐལ་བས་དགག་པ་ནི། དངོས་པོ་རྣམས་

བདག་ལས་མི་སྐྱེ་བའི་རྒྱུ་མཚན་གང་ལས་ངེས་ཤེ་ན། སྐྱེ་བཞིན་པ་སྐྱེ་བའི་བྱ་བ་བྱེད་པ་པོ་
མྱུ་གུ་དེ་ནི་དེའི་རང་གི་ངོ་བོ་ལས་བྱུང་ན་དེ་ལྟར་འབྱུང་བ་ལ་འབྱུང་དགོས་པའི་ཡོན་ཏན་ལྷག་
པོ་འགའ་ཡང་ཡོད་པ་མ་ཡིན་ཏེ། མྱུ་གུའི་རང་གི་ངོ་བོ་ཡོད་པ་ཉིད་སྔར་རྒྱུའི་དུས་ནས་ཐོབ་
ཟིན་པའི་ཕྱིར། ཡང་གྲངས་ཅན་པའི་ལུགས་ཕྱོགས་སྔར་བཀོད་དེ་འགོག་ན། གྲངས་
ཅན་པ་ན་རེ། དངོས་པོ་ཐམས་ཅད་རང་གི་འབྲས་བུའི་བདག་ཉིད་དུ་མི་གསལ་བའི་ཚུལ་
གྱིས་ཡོད་ལ། དེ་རྐྱེན་གྱིས་གསལ་བར་བྱས་པ་ཙམ་ལ་གསར་དུ་སྐྱེ་བའི་ཐ་སྙད་བཏགས་
སོ་ཞེས་ཟེར་རོ། །དེ་མི་འཐད་དེ། རྒྱུ་ས་བོན་དང་བདག་ཉིད་གཅིག་པའི་འབྲས་བུ་མྱུ་
གུ་སྐྱེ་བཞིན་པ་དེ་ནི་རང་དང་བདག་ཉིད་གཅིག་པའི་ས་བོན་དེ་ལས་འབྱུང་བ་ཡིན་ན་ས་བོན་
གྱི་དུས་ན་ཡོད་པ་ལས་ལྷག་པའི་ཡོན་ཏན་གྱི་ཁྱད་པར་ཅི་འགའ་ཡང་གོང་འཕེལ་དུ་འཐོབ་
པར་འགྱུར་བའི་དགོས་པ་ཡོད་པ་མ་ཡིན་ཏེ། མྱུ་གུའི་རང་གི་ངོ་བོ་ཡོད་པ་ཉིད་རྒྱུའི་དུས་
ནས་ཐོབ་ཟིན་པའི་ཕྱིར་རོ། །གཉིས་པ་སྐྱེ་བ་མི་རིགས་པས་དགག་པ་ནི། ས་བོན་གྱི་
དུས་ཉིད་ནས་མྱུ་གུའི་ངོ་བོར་སྐྱེས་ཟིན་པར་གྱུར་པ་དེའི་ཕྱིར་ན་སླར་ཡང་སྟེ། སྐྱེས་ཟིན་
པའི་འོག་ཏུ་བལྡབས་ནས་སྐྱེ་བར་རིགས་པའང་མ་ཡིན་པ་ཉིད་དོ། །འང་སྒྲས་ནི་རང་གི་
རང་བཞིན་ལས་སྐྱེས་ན་དོན་མེད་པར་མ་ཟད་ཅེས་པའོ། །གལ་ཏེ་གསལ་བའི་ཕྱོགས་
འཛིན་ནའང་འབྲས་བུ་གསལ་བ་རྒྱུ་དུས་ནས་ཡོད་ན་ནི་ཁས་བླངས་དང་འགལ་ལ། མེད་
ན་ནི་འབྲས་བུའི་གསལ་བ་དང་དེའི་རང་བཞིན་གཉིས་གཅིག་ཐ་དད་དཔྱད་པས་ཁེགས་སོ། །
གསུམ་པ་འབྲས་བུ་སྐྱེ་བའི་སྐབས་མི་འཐོབ་པར་ཐལ་བས་དགག་པ་ནི། ཅི་སྟེ་བདག་ལས་
སྐྱེས་ན་ས་བོན་ལས་སྐྱེའམ། འོན་ཏེ་མྱུ་གུ་ལས་སྐྱེ། དང་པོ་ལྟར་སྐྱེས་ཟིན་པའི་ས་བོན་
སླར་ཡང་འདབས་ནས་སྐྱེ་བར་ཡོངས་སུ་རྟོགས་པར་འགྱུར་བ་སྟེ། འདོད་ན་ནི་ས་བོན་
རང་སྐྱེ་བའི་རྐྱེན་ནམ་ཡང་མ་ཚང་བ་མེད་པས་ས་བོན་འགོག་པའི་སྐབས་མེད་པའི་ཕྱིར་དང༌།
ས་བོན་དང་། མྱུ་གུ་དང༌། སྡོང་བུ་ལ་སོགས་པ་སྔ་མ་མ་འགགས་པར་ཕྱི་མ་སྐྱེ་བ་མེད་
པའི་ཕྱིར་ན་མྱུ་གུ་དང་། ལ་སོགས་པ་སྡོང་བུ་དང་། སྦུབ་འཆའ་བ་རྣམས་ཀྱི་སྐྱེ་བའི་
གནས་སྐབས་བདག་སྐྱེ་ཁས་ལེན་པའི་སྐབས་འདིར་ནམ་ཡང་རྙེད་པར་མི་འགྱུར་རོ། །ཞིང་ནི་
འོག་མ་འདྲེན་པའི་ཚིག་ཟད་དོ། །གཉིས་པ་ལྟར་ནའང་སྔར་གྱི་སྐྱོན་ལས་མ་འདས་སོ། །
གཉིས་པ་མ་གྲགས་པའི་དོན་ཐོབ་པར་ཐལ་བས་དགག་པ་ལ་གསུམ་སྟེ། སྐྱེ་བ་

ཐུག་མེད་དུ་ཐལ་བ། རྒྱུ་འབྲས་ངོ་བོ་འཆོལ་བར་ཐལ་བ། ཕན་ཚུན་རྟོགས་པ་མཚུངས་
པར་ཐལ་བའོ། །དང་པོ་ས་བོན་ཐུག་མེད་དུ་སྐྱེ་བར་ཐལ་བས་དགག་པ་ནི། སྐྱོན་གཞན་
ཡང་ས་བོན་དེ་ཉིད་སྲིད་པའི་མཐར་ཐུག་པར་དུས་ནམ་ཡང་བར་མ་ཆད་པར་རབ་ཏུ་སྐྱེ་བ་
ཉིད་དུ་འགྱུར་ཏེ། སྐྱེས་ཟིན་པ་དེ་ཉིད་སླར་ཡང་སྐྱེ་དགོས་པའི་ཕྱིར་རོ། །གཉིས་པ་རྒྱུ་
འབྲས་ངོ་བོ་འཆོལ་བར་ཐལ་བ་ལ་གཉིས་ལས། དང་པོ་རྒྱུ་འབྲས་མི་འགྱུར་བར་ཐལ་བས་
དགག་པ་ནི། ཁོ་ན་རེ། སྐྱོན་མེད་དེ། ཆུ་ལུད་སོགས་ཀྱི་རྐྱེན་གྱིས་མྱུ་གུ་འབྱུང་བས་
མྱུ་གུའི་སྐབས་སུ་ས་བོན་འགག་ཅིང་། དེའང་ས་སྨྱུག་ངོ་བོ་གཞན་མ་ཡིན་པས་བདག་ལས་
མི་སྐྱེ་བའང་མ་ཡིན་ནོ་ཞེ་ན། མི་འཐད་དེ། ཇི་ལྟར་ན་ས་བོན་གྱི་བདག་ཉིད་དུ་གྱུར་
པའི་མྱུ་གུ་དེ་ཉིད་ཀྱིས་མྱུ་གུའི་བདག་ཉིད་དུ་གྱུར་པའི་ས་བོན་དེ་རྣམ་པར་འཇིག་པ་བྱེད་པར་
འགྱུར་ཏེ། ས་སྨྱུག་གཉིས་ངོ་བོ་གཅིག་ཏུ་འདོད་ལ་རང་གིས་རང་འཇིག་པར་འགལ་བའི་
ཕྱིར་རོ། །གཉིས་པ་དེས་ན་དབྱིབས་སོགས་ཐ་དད་མེད་པར་ཐལ་བས་དགག་པ་ནི། སྐྱོན་
གཞན་ཡང་ཡོད་དེ། ས་བོན་དང་མྱུ་གུ་བདག་ཉིད་གཅིག་ཡིན་ན། མྱུ་གུ་སྐྱེད་པར་བྱེད་
པའི་རྒྱུ་ས་བོན་གྱི་དབྱིབས། ཁ་དོག །རོ་ནུས། སྨིན་པ་རྣམས་ལས་ཐ་དད་པའི་མྱུ་
གུའི་དབྱིབས་དང་ནི། ཁ་དོག་དང་། རོ་དང་། ནུས་པ་དང་། སྨིན་པའི་ཁྱད་
པར་ཐ་དད་པ་བདག་སྐྱེ་འདོད་པ་ཁྱོད་ལ་མེད་པར་འགྱུར་བ་ཞིག་ན། ཐ་དད་པར་དམིགས་
པའི་ཕྱིར་བདག་ཉིད་གཅིག་པར་མི་རིགས་སོ། །གལ་ཏེ་ཁོ་ན་རེ། སྔར་ས་བོན་གྱི་
བདག་ཉིད་དུ་ཡོད་པའི་དབྱིབས་ཟླུམ་པོ་ལ་སོགས་པ་རང་གི་དངོས་པོ་བསལ་བ་སྟེ་བཏང་
ནས་དེ་ལས་གཞན་མྱུ་གུའི་དབྱིབས་རིང་པོ་ལ་སོགས་པའི་ངོ་བོར་འགྱུར་བ་ཡིན་པས།
དེས་ན་གནས་སྐབས་ཐ་དད་པ་ལས་བདག་ཉིད་གཅིག་པ་ཡིན་ནོ་ཞེ་ན། ས་བོན་གྱི་གནས་
སྐབས་བཏང་ནས་མྱུ་གུའི་གནས་སྐབས་སུ་གྱུར་པ་དེའི་ཚེ་སྨྱུ་གུ་དེ་ས་བོན་དེ་ཡི་རང་བཞིན་དེ་
ཉིད་དུ་ཇི་ལྟར་འགྱུར་ཏེ། གནས་སྐབས་ཐ་དད་པའི་ཕྱིར་རོ། །དབྱིབས་ཐ་དད་ཀྱང་
རྫས་ཐ་དད་མ་ཡིན་ནོ་ཞེ་ན། མི་རིགས་ཏེ། དབྱིབས་སོགས་མ་བཟུང་ན་ས་སྨྱུག་གི་
རྫས་ཀྱང་མི་འཛིན་པའི་ཕྱིར་རོ། །གསུམ་པ་ཕན་ཚུན་རྟོགས་པ་མཚུངས་པར་ཐལ་བས་
དགག་པ་ནི། སྐྱོན་གཞན་ཡང་ཡོད་དེ། གལ་ཏེ་བདག་སྐྱེ་ཁས་ལེན་པ་ཁྱོད་ཀྱི་ལྟར་ས་
བོན་དང་མྱུ་གུའི་ངོ་བོ་གཉིས་ལ་འཇིག་རྟེན་འདིར་ངོ་བོ་གཞན་པ་ཡོད་པ་མ་ཡིན་ན་ཇི་ལྟར་མྱུ་

གུའི་གནས་སྐབས་སུ་ས་བོན་གཟུང་དུ་མེད་པ་དེ་བཞིན་དུ་མྱུ་གུ་ཞེས་བྱ་བ་དེའང་ངོས་གཟུང་
དུ་མེད་པའམ། ཡང་ན་ས་སྨྱུག་དེ་དག་གི་ངོ་བོ་རྣམ་པ་ཀུན་ཏུ་གཅིག་པས་ཇི་ལྟར་མྱུ་གུའི་
གནས་སྐབས་སུ་མྱུ་གུ་འདི་ངོས་གཟུང་དུ་ཡོད་པ་དེ་བཞིན་དུ་ས་བོན་དེ་ཡང་དབང་པོའི་ཤེས་
པས་གཟུང་དུ་ཡོད་པར་འགྱུར་བ་ལས། མེད་པ་དེའི་ཕྱིར་ས་སྨྱུག་གཉིས་ཀྱི་ངོ་བོ་ལ་གཞན་
མེད་པ་འདི་ནི་ཁས་བླང་བར་མི་བྱའོ། །
གཉིས་པ་འཇིག་རྟེན་གྱི་ཐ་སྙད་དུའང་བདག་སྐྱེ་མེད་པར་སྟོན་པ་ནི། རིགས་པས་
དཔྱད་ན་བདག་སྐྱེ་མ་གྲུབ་ཀྱང་། མ་དཔྱད་པར་འཇིག་རྟེན་གྱི་ངོར་གྲུབ་བོ་སྙམ་ན། དེའང་
མི་འཐད་དེ། རྒྱུ་མཚན་གང་གི་ཕྱིར་རྒྱུ་ས་བོན་ཞིག་ཅིང་འགགས་སུ་ཟིན་ན་ཡང་ས་བོན་དེ་
ཡི་འབྲས་བུ་མྱུ་གུ་མངོན་སུམ་དུ་མཐོང་བ་དེའི་ཕྱིར་ན་ས་སྨྱུག་དེ་དག་ངོ་བོ་གཅིག་པ་ཡིན་
ཞེས་འཇིག་རྟེན་གྱིས་ཀྱང་ཁས་མི་ལེན་ཏེ། དེ་དག་གཅིག་ཡིན་ན་མྱུ་གུ་བཞིན་དུ་ས་བོན་
ཡང་མཐོང་བར་རིགས་པའི་ཕྱིར་རོ། །
གསུམ་པ་གྲུབ་དོན་བསྡུ་བ་ནི། གང་གི་ཕྱིར་དོན་དམ་པ་དང་འཇིག་རྟེན་ཀུན་
རྫོབ་ཀྱི་ཕྱོགས་གཉིས་ཀ་ལྟར་ཡང་བདག་ལས་སྐྱེ་བར་རིགས་པ་དང་འགལ་བ་དེའི་ཕྱིར་ཕྱི་
ནང་གི་དངོས་པོ་རྣམས་བདག་ལས་འབྱུང་བ་ཡིན་ཞེས་གཞན་གྱིས་རབ་ཏུ་བརྟགས་པ་འདི་ནི།
དེ་ཉིད་དོན་དམ་གྱི་བདེན་པ་དང་ནི་འཇིག་རྟེན་ཀུན་རྫོབ་ཀྱི་བདེན་པ་གང་དུ་ཡང་རིགས་པ་
མ་ཡིན་ནོ། །
གཉིས་པ་བསྟན་བཅོས་རྩ་ཤེས་ཀྱི་རིགས་པས་དགག་པ་ནི། ཕྱི་ནང་གི་དངོས་པོ་
རྣམས་བདག་ལས་སྐྱེ་བར་འདོད་ན་བསྐྱེད་པར་བྱ་བའི་འབྲས་བུ་དང༌། སྐྱེད་པར་བྱེད་
པའི་རྒྱུ་དང༌། གང་ཞིག་བསྲེག་བྱ་ལས་སུ་གྱུར་པའི་བུད་ཤིང་དང་། གང་གིས་སྲེག་
པར་བྱེད་པ་པོ་མེ་ཡང་བདག་ཉིད་གཅིག་པ་ཉིད་འགྱུར་ན། དེ་དག་ནི་གཅིག་ཉིད་དུ་
རིགས་པ་མ་ཡིན་པས་ན་དངོས་པོ་རྣམས་བདག་ཉིད་གཅིག་པའི་རྒྱུ་ལས་སྐྱེ་བར་གང་དུའང་
ཁས་བླང་བར་བྱ་བ་མིན་ཏེ། གོང་དུ་རྒྱ་ཆེར་ཏེ་ཇི་སྐད་བཤད་པའི་རིགས་པས་ཉེས་པ་དུ་
མའི་སྐྱོན་དང་བཅས་པར་ཐལ་བར་འགྱུར་བའི་ཕྱིར་རོ། །གཉིས་པ་གཞན་སྐྱེ་འགོག་པ་ལ་
གསུམ་སྟེ། བདེན་པ་གཉིས་ལ་ལྟོས་པའི་གཞན་སྐྱེ་དགག་པ། དེ་ལྟར་བཀག་པའི་ཕན་
ཡོན་རྣམ་གཉིས་བསྟན་པ། གཞན་སྐྱེའི་སྒྲུབ་བྱེད་རྣམ་རིག་གི་གྲུབ་མཐའ་བཟློག་པའོ། །

དང་པོ་ལ་གཉིས་ཏེ། དོན་དམ་དུ་གཞན་ལས་སྐྱེ་བ་དགག་པ། ཀུན་རྫོབ་ཏུ་གཞན་
ལས་སྐྱེ་བ་དགག་པའོ། །དང་པོ་ལ་གཉིས། གནོད་བྱེད་ཀྱི་རིགས་པ་བརྗོད་པ་དང་།
བཀག་པ་ལ་འཇིག་རྟེན་གྱིས་གནོད་པ་སྤང་བའོ། །
དང༌ པོ་ལའང་གསུམ། ཧ་ཅང་ཐལ་བའི་གནོད་བྱེད་བརྗོད་པ། དུས་ལ་
བརྟགས་ཏེ་གཞན་སྐྱེ་དགག་པ། འབྲས་བུའི་མུ་བཞིར་བརྟགས་ཏེ་གཞན་སྐྱེ་དགག་པའོ། །
དང་པོ་ལ་གཉིས་ཀྱི། དང་པོ་རིགས་མི་མཐུན་ལས་སྐྱེ་བར་ཐལ་བ་ནི། རང་སྡེ་དངོས་
པོར་སྨྲ་བ་རྣམས་བདག་དང་། གཉིས་ཀ་དང་། རྒྱུ་མེད་ལས་སྐྱེ་མི་རིགས་ཀྱང་། རང་
གི་མཚན་ཉིད་ཀྱིས་གཞན་དུ་གྱུར་པའི་རྐྱེན་བཞི་དངོས་པོ་རྣམས་ཀྱི་སྐྱེད་བྱེད་དུ་གསུངས་པའི་
ཕྱིར་ན་རང་གི་ངོ་བོས་གྲུབ་པའི་རྒྱུ་གཞན་ལས་རང་གི་ངོ་བོས་གྲུབ་པའི་འབྲས་བུ་གཞན་སྐྱེ་
བར་འདོད་དོ། །རྐྱེན་བཞི་ནི་རྒྱུའི་རྐྱེན་དང་། དམིགས་པའི་རྐྱེན་དང་། མཚུངས་པ་
དེ་མ་ཐག་རྐྱེན་དང་། བདག་པོའི་རྐྱེན་ནོ། །དེ་མི་འཐད་དེ། རང་བཞིན་གྱིས་གྲུབ་
པའི་རྒྱུ་ས་བོན་མྱུ་གུ་དང་འབྲེལ་མེད་དོན་གཞན་པ་ལ་བརྟེན་ནས་གལ་ཏེ་རང་གི་མཚན་ཉིད་
ཀྱིས་གྲུབ་པའི་འབྲས་བུ་མྱུ་གུ་ས་བོན་དང་འབྲེལ་མེད་གཞན་ཞིག་འབྱུང་བར་འགྱུར་ན་ནི།
འོ་ན་སེལ་བྱེད་མེ་ལྕེ་རབ་ཏུ་འབར་བ་ལས་ཀྱང་བསལ་བྱའི་མུན་པ་མུན་ནག་འཐུག་པོ་འབྱུང་
བར་འགྱུར་ཏེ། རྒྱུ་འབྲས་རང་གི་མཚན་ཉིད་ཀྱིས་གཞན་ཡིན་པར་མཚུངས་པའི་ཕྱིར་རོ། །
གཉིས་པ་སྐྱེ་བ་ངེས་པ་མེད་པར་ཐལ་བ་ལ་གཉིས་ལས། དང་པོ་ཐལ་བ་དངོས་ནི། གཞན་
ཡང་རང་གི་རྒྱུ་ཡིན་མིན་ཐམས་ཅད་ལས་ཀྱང་རང་གི་འབྲས་བུ་ཡིན་མིན་ཐམས་ཅད་སྐྱེ་བར་
འགྱུར་ཏེ། རྟགས་གོང་བཞིན། འདོད་ན་སཱ་ལུའི་ས་བོན་ལས་སཱ་ལུའི་མྱུ་གུ་སྐྱེ་བ་བཞིན་དུ་
དེའི་རྒྱུ་མ་ཡིན་པ་མེ་དང་། སོལ་བ་དང་། ནས་ཀྱི་ས་བོན་དང་། བུམ་པ་དང་།
སྣམ་བུ་སོགས་ལས་ཀྱང་སཱ་ལུའི་མྱུ་གུ་སྐྱེ་བར་འགྱུར་ཏེ། རྒྱུ་མཚན་གང་གི་ཕྱིར་ན་རྒྱུ་སཱ་
ལུའི་ས་བོན་དང་འབྲས་བུ་སཱ་ལུའི་མྱུ་གུ་གཉིས་རང་བཞིན་གྱིས་གྲུབ་པའི་རྫས་གཞན་ཡིན་པ་
བཞིན་དུ་སཱ་ལུའི་མྱུ་གུའི་སྐྱེད་པར་བྱེད་པ་མ་ཡིན་པ་མེ་སོལ་བུམ་སྣམ་སོགས་དངོས་པོ་ལྷག་
མ་མ་ལུས་པ་ལ་ཡང་སཱ་ལུའི་མྱུ་གུ་ལས་རང་བཞིན་གྱིས་རྫས་གཞན་ཉིད་ཡིན་པ་དེ་མཚུངས་
པའི་ཕྱིར། དེས་ན་རྒྱུ་འབྲས་གཉིས་ལ་ཚུག་ཐུབ་རེ་ཡོད་དགོས་ལ། དེའི་ཚེ་ཕན་ཚུན་
གཅིག་ལ་གཅིག་མི་ལྟོས་པའི་འབྲེལ་མེད་དུ་འགྱུར་རོ། །གཉིས་པ་སྐྱོན་སྤང་ལ་གཉིས་

ལས། དང་པོ་རྩོད་པ་དགོད་པ་ནི། རྒྱུ་འབྲས་གཉིས་རང་བཞིན་གྱིས་རྫས་གཞན་ཡིན་
ཡང་ཐམས་ཅད་ལས་ཐམས་ཅད་སྐྱེ་བར་མི་འགྱུར་ཏེ། གང་གི་ཕྱིར་དངོས་པོ་གང་ཞིག་གང་
གིས་རབ་ཏུའམ་ངེས་པར་བསྐྱེད་པར་བྱ་བར་ནུས་པའི་རྒྱུ་མཚན་དེ་དང་ལྡན་པའི་ཕྱིར་ན་
དངོས་པོ་དེ་ལ་འབྲས་བུར་ངེས་པར་བརྗོད་ཅིང་། རྒྱུ་གང་ཞིག་རང་གི་འབྲས་བུ་དེ་སྐྱེད་
པར་ནུས་པ་དེ་ནི་རང་གི་འབྲས་བུ་ལས་ངོ་བོས་གྲུབ་པའི་གཞན་ཡིན་ནའང་འབྲས་བུ་དེའི་རྒྱུ་
ཡིན་ནོ། །གཞན་ཡང་སཱ་ལུའི་མྱུ་གུ་ནི་རང་དང་རྒྱུད་གཅིག་ཏུ་གཏོགས་པ་སཱ་ལུའི་ས་བོན་
ལས་སྐྱེའི། རྒྱུད་མི་གཅིག་པ་ནས་ཀྱི་ས་བོན་ལས་མི་སྐྱེའོ། །རྒྱུད་གཅིག་ཀྱང་སྐྱེད་བྱེད་
མིན་པ་སྐད་ཅིག་མ་ཕྱི་མས་སྔ་མ་མི་སྐྱེད་པས་རྒྱུད་གཅིག་པ་སྔ་མས་ཕྱི་མ་སྐྱེད་པར་བྱེད་པ་
ལས་སྐྱེ་བ་ཡིན་པ་དེ་ཡི་ཕྱིར་ན་རྒྱུ་འབྲས་གཞན་དེའང་ཁྱད་པར་བ་ཞིག་ཡིན་པས། སཱ་
ལུའི་མྱུ་གུ་དེ་ནས་ཀྱི་ས་བོན་ལ་སོགས་པ་ལས་སྐྱེ་བར་ཐལ་བ་དེ་ལྟ་བུའི་སྐྱོན་འབྱུང་བ་མིན་ནོ་
ཞེ་ན། གཉིས་པ་དེ་དགག་པ་ནི། གཞན་ཁྱད་པར་བ་སྒྲུབ་པའི་སྒྲུབ་བྱེད་འདི་དག་ཀྱང་
བསྒྲུབ་བྱ་དང་མཚུངས་པར་མ་གྲུབ་པའི་ཕྱིར་ལན་ཡང་དག་པ་མ་ཡིན་ནོ། །ཇི་ལྟར་མ་གྲུབ་
ཅེ་ན། ཇི་ལྟར་ཏེ་དཔེར་ན་ནས་ཀྱི་ས་བོན་དང་པདྨ་ལ་སོགས་པའི་ཟེའུ་འབྲུའི་གེ་སར་དང་
ནི་ཀེང་ཤུ་ཀའི་མེ་ཏོག་ལ་སོགས་པ་གཞན་ཡིན་པའི་ཕྱིར་སཱ་ལུའི་མྱུ་གུའི་སྐྱེད་པར་བྱེད་པའི་
རྒྱུ་ཡིན་པར་འདོད་པ་མིན་པ་དང་
། སཱ་ལུའི་མྱུ་གུ་སྐྱེད་པའི་ནུས་པ་དང་ལྡན་པ་མིན་པ་
དང༌། སཱ་ལུའི་མྱུ་གུ་དང་རྒྱུད་གཅིག་གི་ཁོངས་སུ་གཏོགས་པ་མིན་པ་དང་
། སཱ་ལུའི་མྱུ་
གུ་དང་རིགས་འདུ་བའི་སྔ་མ་མ་ཡིན་པ་ཉིད་དེ་བཞིན་དུ་སཱ་ལུའི་ས་བོན་ཡང་ནི་སཱ་ལུའི་མྱུ་གུ་
དེ་ཡི་སྐྱེད་བྱེད་ནུས་ལྡན་རྒྱུད་གཅིག་རིགས་འདྲའི་ཁྱད་པར་བཞི་དང་ལྡན་པ་མིན་ཏེ། རང་
གི་ངོ་བོས་གྲུབ་པའི་འབྲེལ་མེད་དོན་གཞན་ཉིད་ཡིན་པའི་ཕྱིར། འོ་ན་རང་ལུགས་ཇི་ལྟར་
ཡིན་ཞེ་ན། ཐ་སྙད་དུ་རྒྱུ་འབྲས་གཞན་ཙམ་དང་། ཁྱད་པར་བཞི་པོ་དང་ལྡན་པར་ཁས་
བླངས་ཀྱང་སྐྱོན་མི་འཇུག་སྟེ། ཆོས་ཐམས་ཅད་རང་ངོས་ནས་གྲུབ་པ་མིན་པ་ཕར་རྟོག་པས་
བཏགས་པ་ཙམ་དུ་ཁས་བླངས་པའི་ཕྱིར། དེའི་རྒྱུ་མཚན་ཡང་རང་རྒྱུད་པ་མན་ཆད་རང་
བཞིན་གྱིས་གྲུབ་པར་ཁས་བླངས་པ་རྣམས་ཀྱིས་ནི་བཏགས་པ་དེའི་དོན་བཙལ་ན་རྙེད་དགོས་
པར་ཁས་བླངས་ལ། འདིར་ནི་ཐ་སྙད་ཙམ་དུ་འདོད་ཀྱི། བཏགས་དོན་བཙལ་ན་མི་
རྙེད་པའི་རྫུན་པ་སྒྱུ་མ་ལྟ་བུར་ཁས་བླངས་པ་ཡིན་ནོ། །

གཉིས་པ་དུས་ལ་བཏགས་ཏེ་གཞན་སྐྱེ་དགག་པ་ལ་གཉིས། རྒྱུ་འབྲས་སྔ་ཕྱི་བ་ལ་
གཞན་སྐྱེ་དགག་པ་དང་། རྒྱུ་འབྲས་དུས་མཉམ་པ་ལ་གཞན་སྐྱེ་དགག་པའོ། །དང་པོ་
ལ་གཉིས་ཀྱི། དང་པོ་དགག་པ་དངོས་ནི། ཕྱོགས་སྔ་ལ་གཞན་ཡིན་པའི་རྒྱུ་མཚན་ཡང་
དུ་འདྲི་བ་ན། ངེས་པར་མཐོང་བའི་ཕྱིར་རོ་ཞེ་ན། དཔེར་ན་འདི་ན་བྱམས་པ་དང་ཉེར་
སྦས་ཡོད་བཞིན་པ་དག་ཕན་ཚུན་ལྟོས་ནས་འདི་ལས་འདི་གཞན་ནོ་ཞེས་མཐོང་ནས་བརྗོད་པ་
ལྟར་ས་སྨྱུག་ད་ལྟ་དུས་མཉམ་དུ་ཡོད་པར་འཇོག་དགོས་ན་མྱུ་གུ་དེ་ས་བོན་དང་ནི་ཕན་ཚུན་
ལྟོས་ནས་གཞན་ཉིད་དུ་འཇོག་པའི་གཞི་དུས་མཉམ་པར་ཡོད་པ་མ་ཡིན་ཏེ། ས་བོན་མ་
འགགས་བར་དུ་མྱུ་གུ་འབྱུང་བ་མེད་པའི་ཕྱིར། དེ་ལྟར་ས་སྨྱུག་དུས་མཉམ་པའི་གཞན་ཉིད་
མེད་པ་དེའི་ཕྱིར་ས་བོན་མྱུ་གུ་ལས་རང་བཞིན་གྱིས་གཞན་པ་ཉིད་དུ་ག་ལ་འགྱུར་ཏེ། མི་
འགྱུར་རོ། །ངོ་བོས་གྲུབ་པའི་གཞན་ཉིད་མེད་པ་དེས་ན་མྱུ་གུ་ས་བོན་ལས་སྐྱེས་པ་ངོ་བོ་
ཉིད་ཀྱིས་འགྲུབ་པར་འགྱུར་བ་མིན་པས་ཕྱི་ནང་གི་དངོས་པོ་རྣམས་གཞན་ལས་སྐྱེ་བ་ཡིན་ནོ་
ཞེས་བྱ་བ་སྒྲུབ་བྱེད་མེད་ཅིང་གནོད་པ་དུ་མ་འབབ་པའི་ཕྱོགས་འདི་ནི་མ་བཟུང་བར་གཏོང་
བར་བྱོས་ཤིག །གཉིས་པ་རྩོད་པ་སྤང་བ་ལ་གཉིས་ལས། དང་པོ་གཞན་འདོད་དགོད་
པ་ནི། ཁོ་ན་རེ། མྱུ་གུ་ས་བོན་དང་དུས་མཉམ་ཡོད་པ་མ་ཡིན་ཞེས་སྨྲས་པ་དེ་ནི་རིགས་
པ་མིན་ཏེ། ཇི་ལྟར་ཏེ་དཔེར་ན་སྲང་གི་མདའ་ཕན་ཚུན་གཉིས་དངོས་པོ་ལྕི་ཡང་གི་དབང་
ལས་གཅིག་མཐོ་བ་དང་ནི་ཅིག་ཤོས་དམའ་བ་དག་འབྱུང་བ་དེ་དུས་མཉམ་པ་མ་ཡིན་པར་ནི་
མིན་པ་སྟེ་དུས་མཉམ་པར་མཐོང་བ་དེ་བཞིན་དུ་བསྐྱེད་པར་བྱ་བ་མྱུ་གུ་དང་སྐྱེད་པར་བྱེད་པ་
ས་བོན་དག་གི་སྐྱེ་བ་དང་འགག་པ་དུས་མཉམ་པར་འགྱུར་བས་གཞན་ཉིད་དུ་འགྲུབ་བོ་ཞེ་ན།
གཉིས་པ་དེ་དགག་པ་ནི། ཁྱོད་ཀྱི་དཔེ་དོན་མཚུངས་པ་མ་ཡིན་ཏེ། གལ་ཏེ་སྲང་གི་
མདའ་གཉིས་མཐོ་དམན་ཅིག་ཅར་དུ་འབྱུང་བའི་ཚེ་དེ་གཉིས་དུས་མཉམ་པ་ཉིད་ཡིན་པས་
དཔེ་གྲུབ་ནའང་། ས་བོན་འགག་བཞིན་པའི་དུས་འདིར་དེ་དང་དུས་གཅིག་མྱུ་གུ་སྐྱེ་བ་
མེད་པས། དཔེས་མཚོན་པར་བྱ་བའི་དོན་དེ་ཡོད་པ་མིན་ནོ། །ཇི་ལྟར་ཡོད་པ་མ་ཡིན་
ཞེ་ན། ས་བོན་འགག་བཞིན་པ་དང་དུས་མཉམ་པའི་མྱུ་གུ་སྐྱེ་བཞིན་པ་མེད་དེ། གལ་
ཏེ་སྐྱེ་བཞིན་པ་ཞེས་བྱ་བ་དེ་ནི་སླར་སྐྱེ་བ་ལ་མངོན་དུ་ཕྱོགས་པ་ཙམ་གྱིས་མ་འོངས་པ་ཡིན་
པས་ས་བོན་འགག་བཞིན་པའི་དུས་སུ་མྱུ་གུ་སྐྱེ་བཞིན་པ་ད་ལྟ་ཡོད་པ་མིན་ཞིང་། ས་བོན་

འགག་བཞིན་པའི་དུས་སུ་ནི་ས་བོན་ཡོད་ཀྱང་འགག་བཞིན་པའི་དོན་འཇིག་པ་ལ་མངོན་དུ་
ཕྱོགས་པའི་དངོས་པོ་ད་ལྟ་བ་ཞིག་ཡིན་པར་འདོད་པར་གྱུར་པས་དེས་ན་འགག་བཞིན་པ་དང་
སྐྱེ་བཞིན་པ་དུས་མི་མཉམ་པ་དེའི་ཚེ་ས་བོན་དང་མྱུ་གུ་འདི་ནི་ཚུལ་ཇི་ལྟ་བུར་ན་སྲང་མདའི་
མཐོ་དམན་དང་མཚུངས་པ་ཡིན་ཏེ་མིན་ནོ། །ཅི་སྟེ་ས་སྨྱུག་གི་ཆོས་དག་དུས་མི་མཉམ་ཡང་
བྱ་བ་དུས་མཉམ་མོ་ཞེ་ན། མྱུ་གུ་སྐྱེ་བའི་བྱ་བ་གང་ཡིན་པ་འདི་ནི་བྱེད་པ་པོ་རྟེན་མྱུ་གུ་མ་
འོངས་པ་ཡིན་པས་ད་ལྟ་མེད་པར་ཡོད་རིགས་པའི་ངོ་བོའང་མིན་ནོ། །གཉིས་པ་རྒྱུ་འབྲས་
དུས་མཉམ་པ་ལ་གཞན་སྐྱེ་དགག་པ་ནི། དངོས་སྨྲ་བ་དག་ན་རེ། ས་སྨྱུག་གཉིས་ཅིག་
ཅར་དུ་མེད་པས་གཞན་སྐྱེ་མེད་པ་བདེན་མོད་ཀྱི། གང་དུ་རྒྱུ་འབྲས་དུས་མཉམ་དུ་ཡོད་པ་
ལ་གཞན་སྐྱེ་ཡོད་དེ། དཔེར་ན་འབྲས་བུ་མིག་གི་རྣམ་ཤེས་དེ་རང་དང་དུས་མཉམ་པའི་རྒྱུ་
མིག་དབང་དང་། གཟུགས་དང་། སེམས་བྱུང་ཚོར་སོགས་ལས་སྐྱེ་བའི་ཕྱིར་རོ་ཞེ་ན།
གལ་ཏེ་མིག་གི་བློ་སྟེ་རྣམ་ཤེས་ལ་རང་གི་སྐྱེད་བྱེད་རང་དང་དུས་གཅིག་པ་མིག་དབང་དང་།
ལ་སོགས་པ་གཟུགས་དང་། དེ་དག་དང་ལྷན་ཅིག་འབྱུང་བའི་འདུ་ཤེས་ལ་སོགས་པ་རྣམས་
རྐྱེན་ཉིད་དུ་རྟོག་ན། དེའི་ཚེ་འདུ་ཤེས་སོགས་ལ་ལྟོས་ནས་གཞན་ཡིན་པ་ཉིད་ཡོད་དུ་ཆུག་
ཀྱང་རྒྱུ་དུས་ནས་འབྲས་བུ་ཡོད་ཟིན་པ་ལ་སླར་ཡང་འབྱུང་བས་དགོས་པ་ཅི་ཞིག་ཡོད་དེ།
ཅུང་ཟད་ཀྱང་མེད་པས་སྐྱེ་བ་མེད་དོ། །ཅི་སྟེ་སྐྱེ་བ་མེད་པའི་སྐྱོན་སྤོང་བར་འདོད་ནས་རྒྱུ་
དུས་སུ་འབྲས་བུ་དེ་མེད་དོ་ཞེ་ན། དེའི་ཚེ་སྔ་ཕྱི་བ་འདི་ལ་ངོ་བོས་གྲུབ་པའི་གཞན་ཉིད་
མེད་པའི་ཉེས་པ་སྔར་བཤད་ཟིན་ཏོ། །
གསུམ་པ་འབྲས་བུའི་མུ་བཞིར་དཔྱད་ནས་གཞན་སྐྱེ་དགག་པ་ནི། སྐྱེད་པར་བྱེད་
པས་བསྐྱེད་བྱ་རང་ལས་གཞན་སྐྱེད་པ་དེ་རྒྱུ་ཡིན་ཞེ་ན། སྐྱེད་བྱེད་དེས་བསྐྱེད་བྱ་ཡོད་པ་
ཞིག་སྐྱེའམ། འོན་ཏེ་མེད་པ་ཞིག་དང་། ཡོད་མེད་གཉིས་ཀའམ། གཉིས་དང་
བྲལ་བ་ཞིག་སྐྱེད་གྲང་སྟེ་བརྟག་གོ །དེ་ལ་རེ་ཞིག་འབྲས་བུ་རང་བཞིན་གྱིས་ཡོད་པ་ཞིག་
བསྐྱེད་ན་དེ་ལ་སྐྱེད་བྱེད་ཀྱི་རྐྱེན་ཅི་ཞིག་དགོས་ཏེ་མི་དགོས་ཏེ། རང་བཞིན་གྱིས་ཡོད་པ་
སྐྱེ་ན་སྐྱེས་ཟིན་སླར་ཡང་སྐྱེ་བར་འགྱུར་ལ། དེའང་མི་རིགས་པར་བསྟན་ཟིན་པའི་ཕྱིར།
མེད་པ་ཞིག་བསྐྱེད་པའི་ཕྱོགས་ལའང་སྐྱེད་བྱེད་དེས་ནི་ཅི་ཞིག་བསྐྱེད་པར་བྱ་སྟེ། རི་བོང་
གི་རྭ་ལྟར་མེད་པ་ལ་བསྐྱེད་དུ་མེད་པའི་ཕྱིར། ཡོད་མེད་གཉིས་ཀ་ཡིན་པ་ཉིད་བསྐྱེད་པ་

ལའང་སྐྱེད་བྱེད་དེས་ནི་ཅི་ཞིག་བསྐྱེད་པར་བྱར་ཡོད་དེ་མེད་དོ། །ཡོད་མེད་ནང་འགལ་
བས་དེ་གཉིས་ཀ་ཡིན་པ་མི་སྲིད་པའི་ཕྱིར། གཉིས་དང་བྲལ་བ་དེ་ལའང་སྐྱེད་བྱེད་དེས་ནི་
ཅི་ཞིག་བྱར་ཡོད་དེ་མེད་དེ། དེ་གཉིས་གང་ཡང་མིན་པ་མི་སྲིད་པའི་ཕྱིར་རོ། །
གཉིས་པ་དེ་ལྟར་བཀག་པ་ལ་འཇིག་རྟེན་གྱིས་གནོད་པ་སྤང་བ་ལ་གཉིས་ལས།
དང་པོ་རྩོད་པ་དགོད་པ་ནི། གཞན་སྐྱེ་སྒྲུབ་པའི་རིགས་པའི་བུད་ཤིང་རྣམས་ནི་དབུ་མ་པ་
ཁྱོད་ཀྱི་རིགས་པའི་མེས་མ་ལུས་པར་བསྲེགས་པས། ད་སྟེ་རིགས་པ་མི་སྨྲའོ། །འོ་ན་
གཞན་སྐྱེ་ཅིས་འགྲུབ་ཅེ་ན། རྒྱུ་མཚན་གང་གིས་ན་འཇིག་རྟེན་པ་འདི་དག་ནི་རང་གི་ལྟ་བ་
སྟེ་མངོན་སུམ་དུ་མཐོང་བ་ཁོ་ན་ལ་གནས་ནས་བླང་དོར་བྱས་པ་ལྟར་དོན་ཡང་ཐོབ་ཅིང་།
འཇིག་རྟེན་གྱིས་མཐོང་བ་ནི་ཤིན་ཏུ་སྟོབས་དང་ལྡན་པའི་ཕྱིར་ཚད་མར་འདོད་པས་ན་གཞན་
སྐྱེ་སྒྲུབ་པའི་སྐབས་འདིར་ནི་གཞན་སྐྱེ་ཡོད་མེད་རྩོད་པའི་རིགས་པ་སྨྲས་པའི་ངལ་བ་ཉིད་ཀྱི་
ལྟ་ཀོ་ཅི་ཞིག་བྱ་སྟེ་དགོས་པ་མེད་དོ། །འཇིག་རྟེན་པས་ཇི་ལྟར་རྟོགས་པར་འགྱུར་ཞེ་ན།
ངོ་བོ་ཉིད་ཀྱིས་གྲུབ་པའི་རྒྱུ་གཞན་ལས་འབྲས་བུ་གཞན་འབྱུང་བ་ཡང་འཇིག་རྟེན་པ་ཡིས་
མངོན་སུམ་གྱིས་རྟོགས་པར་འགྱུར་ཏེ། རིགས་པས་འཐད་པ་ཉེ་བར་འགོད་པ་ན་མངོན་
སུམ་དུ་གྱུར་མ་གྱུར་གཉིས་ལས་གཉིས་པ་ལ་འགོད་པ་ཡིན་ལ། དང་པོ་ནི། མངོན་
སུམ་ཚད་མས་གྲུབ་པའི་ཕྱིར་དེ་ལ་འཐད་པ་དགོད་པ་མ་ཡིན་པས། དེས་ན་གཞན་ལས་སྐྱེ་
བ་ཡོད་པ་འདིར་ནི་རིགས་པ་གཞན་བསྟན་པས་ཅི་ཞིག་དགོས་པ་ཡོད་དེ་མེད་དེ། མངོན་
སུམ་གྱིས་གྲུབ་པའི་ཕྱིར་རོ་ཞེ་ན། །
གཉིས་པ་དེ་དགག་པ་གསུམ་སྟེ། འཇིག་རྟེན་ཚད་མ་དགག་ཕྱིར་བདེན་གཉིས་ཀྱི་
རྣམ་དབྱེ་བསྟན་པ། དེས་ན་དེ་ཉིད་སྐབས་སུ་འཇིག་རྟེན་གྱིས་མི་གནོད་ཚུལ། འཇིག་
རྟེན་ཉིད་ཀྱིས་གནོད་པའི་ཡུལ་གྱི་ཁྱད་པར་བཤད་པའོ། །
དང་པོ་ནི། དབུ་མའི་བསྟན་བཅོས་ཀྱི་དོན་མ་རྟོགས་ཤིང་། བདེན་གྲུབ་བག་
ཆགས་ཀྱི་དབང་གིས་འཇིག་རྟེན་པའི་མཐོང་བ་ཙམ་ཚད་མར་བྱེད་པ་ཁྱོད་ལ་འཇིག་རྟེན་གྱིས་
མཐོང་བ་བདེན་རྫུན་དང་། དེས་གནོད་མི་གནོད་ཀྱི་ཡུལ་རྣམས་ཡང་དག་པར་མ་བཤད་
པར་འཇིག་རྟེན་གྱིས་གནོད་ཅེས་པའི་བླ་བརྡོལ་ལས་བཟློག་པར་མི་ནུས་པས། དེ་ལ་རེ་
ཞིག་བདེན་པ་གཉིས་ཀྱི་རྣམ་གཞག་འཆད་པ་ལ་གཉིས་ལས། དང་པོ་མཚན་ཉིད་སྤྱིར་

བསྟན་པ་ནི། བདེན་གཉིས་ཀྱི་ངོ་བོ་ཕྱིན་ཅི་མ་ལོག་པར་མཁྱེན་པའི་སངས་རྒྱས་བཅོམ་
ལྡན་འདས་ཀྱིས་གདུལ་བྱ་ལ་ཐ་སྙད་ཀྱི་སྒོ་ནས་གནས་ལུགས་བསྟན་པའི་ཚེ་འདུ་བྱེད་སེམས་
པ་སོགས་ནང་དང་། མྱུ་གུ་སོགས་ཕྱི་རོལ་གྱི་དངོས་པོ་ཀུན་ལ་ཡང་དག་པར་མཐོང་བ་
འཕགས་པའི་མཉམ་གཞག་ཡེ་ཤེས་ཀྱིས་རང་གི་ངོ་བོ་རང་བཞིན་གྱིས་མ་གྲུབ་པའི་སྟོང་པ་
ཉིད་རྙེད་པ་དང་། སོ་སོའི་སྐྱེ་བོ་མ་རིག་པའི་ལིང་ཐོག་གིས་བློའི་མིག་མ་ལུས་པ་ཁེབས་པ་
རྣམས་ཀྱིས་རྫུན་པའི་བློ་ཡིས་མཐོང་བ་དེ་ཡི་སྟོབས་ཀྱིས་རང་གི་ངོ་བོ་མཚན་ཉིད་ཀྱིས་གྲུབ་
པའི་དངོས་པོ་ཞིག་རྙེད་པས། དེའི་ཕྱིར་ན་དོན་དམ་པའི་བདེན་པ་དང་ཀུན་རྫོབ་ཀྱི་བདེན་
པའི་ངོ་བོ་གཉིས་སུ་ཡུལ་ཅན་གྱི་བློས་ནི་འཛིན་པར་འགྱུར་རོ། །དེ་ལྟར་གཉིས་སུ་འཛིན་
པ་ལས་གང་དོན་དམ་པའི་བདེན་པ་ཡིན། གང་ཀུན་རྫོབ་ཀྱི་བདེན་པ་ཡིན་ཞེ་ན། དེ་
ལྟར་ཡང་དག་པར་མཐོང་བའི་ཡུལ་གང་ཡིན་པ་དེ་དངོས་པོའི་གནས་ཚུལ་དང་མཐུན་པས་ན་
དེ་ཉིད་དེ་དོན་དམ་པའི་བདེན་པ་ཡིན་ལ། མཐོང་བ་རྫུན་པའི་ཡུལ་གང་ཡིན་པ་དེ་དངོས་
པོའི་གནས་ཚུལ་ལས་ཕྱིན་ཅི་ལོག་པས་ན་ཀུན་རྫོབ་ཀྱི་བདེན་པ་ཡིན་པར་གསུངས་སོ། །
གཉིས་པ་མཚན་གཞི་སོ་སོར་རྒྱས་པར་བཤད་པ་ལ་གཉིས། ཀུན་རྫོབ་བདེན་པ་དབྱེ་བའི་
སྒོ་ནས་བཤད་པ། དོན་དམ་བདེན་པ་དཔེའི་སྒོ་ནས་བཤད་པའོ། །དང་པོ་ལ་གཉིས་
ཏེ། སོ་སྐྱེའི་བློ་ལ་ལྟོས་པའི་དབྱེ་བ་དང་། སྐྱེ་འཕགས་གཉིས་ལ་ལྟོས་པའི་དབྱེ་བའོ། །
དང་པོ་ལ་བཞི་སྟེ། ཡུལ་ཅན་མཐོང་བ་རྫུན་པ་གཉིས་སུ་དབྱེ་བ། ཚུལ་དེས་ཡུལ་ལའང་
ཡང་ལོག་གཉིས་སུ་གྲུབ་པ། གཉིས་པོ་འཇིག་རྟེན་ལས་ཀྱང་མེད་པར་བསྟན་པ། དེ་
ཉིད་དཔེའི་སྒོ་ནས་ལན་ལ་སྦྱར་བའོ། །དང་པོ་ནི། ཤེས་བྱ་ལ་བདེན་པ་གཉིས་སུ་ཕྱེ་
བར་མ་ཟད། མཐོང་བ་རྫུན་པའི་ཡུལ་ཅན་འཇིག་རྟེན་པའི་བློ་ཉིད་ལའང་འཇིག་རྟེན་ཉིད་
ལ་ལྟོས་པའི་མཐོང་བ་ཡང་དག་པ་དང་། འཇིག་རྟེན་ཉིད་ལ་ལྟོས་པའི་མཐོང་བ་རྫུན་པ་སྟེ་
རྣམ་པ་གཉིས་ཡོད་པར་འདོད་དེ། གློ་བུར་གྱི་འཁྲུལ་རྒྱུས་མ་བསླད་པའི་དབང་པོ་གསལ་
ལྡན་གྱི་ཤེས་པ་དང༌། འཕྲལ་གྱི་འཁྲུལ་རྒྱུས་བསླད་པའི་དབང་པོ་སྐྱོན་ལྡན་པའི་ཤེས་པ་
གཉིས་སུ་ཡོད་པའི་ཕྱིར། དེ་ལ་ནང་གི་འཁྲུལ་རྒྱུ་ནི་རབ་རིབ་དང་། མིག་སེར་གྱི་ནད་
དང་། དྷ་དྷུ་ར་ཟོས་པས་ཐམས་ཅད་གསེར་དུ་སྣང་བ་རྣམས་སོ། །འཁྲུལ་རྒྱུ་ཕྱི་ན་ཡོད་
པ་ནི་མེ་ལོང་དང་། སྨིག་རྒྱུ་ལ་ཆུ་དང་། མིག་འཁྲུལ་མཁན་ལ་སོགས་པའོ། །དེ་

ལྟ་བུའི་འཁྲུལ་རྒྱུའི་སྐྱོན་ལྡན་པའི་དབང་པོ་ཅན་རྣམས་ཀྱི་ཤེས་པ་ནི་འཇིག་རྟེན་ཉིད་ལ་ལྟོས་
ནས་མཐོང་བ་བརྫུན་པ་ཡིན་ཏེ། གློ་བུར་གྱི་འཁྲུལ་རྒྱུས་མ་བསླད་པའི་དབང་པོ་ལེགས་པ་
སྟེ་གསལ་བར་གྱུར་པའི་ཤེས་པ་ལ་ལྟོས་ནས་ལོག་པར་འདོད་པའི་ཕྱིར། གཉིས་པ་ནི།
ཡུལ་ཅན་ལྟར་ཡུལ་ཡང་བདེན་པ་དང་རྫུན་པ་གཉིས་ཡིན་ནོ་ཞེས་བཤད་པ་ཕྱི་ནང་གི་འཁྲུལ་
རྒྱུས་གནོད་པ་མེད་པའི་དབང་པོ་ལས་བྱུང་བའི་ཤེས་པ་དྲུག་པོ་རྣམས་ཀྱིས་གཟུང་བའི་ཡུལ་
གང་ཞིག་བུམ་པ་དང་དུང་སྒྲ་ལ་སོགས་པ་འཇིག་རྟེན་གྱིས་རྟོགས་པ་གང་ཡིན་པ་དེ་ནི་འཇིག་
རྟེན་པ་དག་གིས་བདེན་པར་མངོན་པར་ཞེན་པས་ཐ་སྙད་དུ་མི་བསླུ་བའི་ཕྱིར་ཏེ། འཇིག་
རྟེན་ཉིད་ལ་ལྟོས་ནས་ཐ་སྙད་དུ་བདེན་པར་རྣམ་པར་གཞག་པ་ཡིན་གྱི། འཕགས་པ་ལ་
ལྟོས་ནས་ནི་མ་ཡིན་ཏེ། དེ་དག་གིས་ཆོས་ཐམས་ཅད་གཟུགས་བརྙན་དང་འདྲ་བར་གཟིགས་
པའི་ཕྱིར། དེ་ལས་ལྷག་མ་འཁྲུལ་རྒྱུ་ཅན་གྱིས་ཤེས་པས་གཟུང་བྱ་གཟུགས་བརྙན་དང་
སེར་པོར་སྣང་བ་ལ་སོགས་པ་གང་ཡིན་པ་དེ་ནི་འཇིག་རྟེན་ཉིད་ལ་ལྟོས་ནས་བདེན་པ་ལས་
ལོག་པའི་ཀུན་རྫོབ་ཀྱི་བདེན་པར་རྣམ་པར་གཞག་སྟེ། འཇིག་རྟེན་ཉིད་ལ་ལྟོས་པའི་ཚད་
མས་ཐ་སྙད་དུའང་མི་བདེན་པར་རྟོགས་པའི་ཕྱིར། གསུམ་པ་ནི། ལོག་ཤེས་ཀྱི་འཛིན་
སྟངས་ཀྱི་ཞེན་ཡུལ་ཐ་སྙད་དུའང་མེད་དོ་ཞེས་བཤད་པ། གནས་ལུགས་ལ་རྨོངས་པའི་
མི་ཤེས་པའི་གཉིད་ཀྱིས་ཡིད་རབ་ཏུ་བསྐྱོད་པའི་མུ་སྟེགས་ཅན་ཡིད་ལ་ཕྱིན་ཅི་ལོག་གི་གྲུབ་
མཐའ་ངན་པ་དང༌། གཏན་ཚིགས་ལྟར་སྣང་གི་འཁྲུལ་རྒྱུ་ཡོད་པ་རྣམས་ཀྱིས་རང་གི་གཞུང་
ལུགས་དག་ཏུ་བདག་དང་། དབང་ཕྱུག་དང་། གཙོ་བོ་དང་། རྡུལ་ཕྲན་ལ་
སོགས་པའི་བདག་ཉིད་ཁྱད་ཆོས་དང་བཅས་པར་ཡོད་པར་ཇི་ལྟ་བ་བཞིན་དུ་བརྟགས་པ་དང་།
དབང་ཤེས་འཁྲུལ་རྒྱུས་བསླད་པར་སྣང་བའི་སྒྱུ་མ་དང་། སྨིག་རྒྱུ་དང་། ལ་སོགས་པ་
སྐྲ་ཤད་དང་། ཟླ་གཉིས་ལ་སོགས་པ་ཕྱི་རོལ་གྱི་ཡུལ་དུ་ཡོད་པ་ལ་ཀུན་ཏུ་བརྟགས་པ་གང་
ཡིན་པ་དེ་དག་ནི་འཇིག་རྟེན་གྱི་ཐ་སྙད་ལས་ཀྱང་ཡོད་པ་མིན་ཏེ། འཇིག་རྟེན་ཉིད་ལ་ལྟོས་
པའི་བདེན་པའི་ཚད་མས་མ་དམིགས་པ་ཉིད་ཀྱི་ཕྱིར་རོ། །བཞི་པ་དེ་ཉིད་དཔེའི་སྒོ་ནས་
ལན་ལ་སྦྱར་བ་ནི། འཇིག་རྟེན་གྱི་ཐ་སྙད་དུ་གཞན་སྐྱེ་མེད་མོད། ཡོད་དུ་ཆུག་ཀྱང་དེ་
ཁོ་ན་ཉིད་དཔྱོད་པའི་སྐབས་སུ་གཞན་སྐྱེ་དགག་པ་ལ་འཇིག་རྟེན་གྱི་ཚད་པས་མི་གནོད་དེ།
དཔེར་ན་མིག་ནི་རབ་རིབ་ཅན་གྱི་ཤེས་པས་སྐྲ་ཤད་ལ་སོགས་པ་དམིགས་པར་སྣང་བ་དེ་

ཡིས་རབ་རིབ་མེད་པའི་ཤེས་པ་ལ་གནོད་པ་མིན་པ་ཇི་ལྟ་བ་དེ་བཞིན་དུ་ཟག་པའི་དྲི་མ་མེད་
པའི་ཡེ་ཤེས་སྤངས་པ་སྟེ་དེ་དང་བྲལ་བའི་སོ་སྐྱེའི་བློ་མ་རིག་པས་བསླད་པས་གཞན་སྐྱེ་མཐོང་
ནའང་། གཉིས་སྣང་ཟག་པའི་དྲི་མ་མེད་པའི་བློ་འཕགས་པའི་ཡེ་ཤེས་ཀྱིས་གཟིགས་ངོར་
གཞན་སྐྱེ་མེད་པ་ལ་གནོད་པ་ཡོད་པ་མ་ཡིན་ནོ། །གཉིས་པ་སྐྱེ་འཕགས་གཉིས་ལ་ལྟོས་
པའི་དབྱེ་བ་ནི། བདེན་འཛིན་ལྷན་སྐྱེས་ཀྱི་མ་རིག་པ་གཏི་མུག་ནི་དངོས་པོ་ཇི་ལྟར་གནས་
པའི་རང་བཞིན་མཐོང་བ་ལ་སྒྲིབ་པའི་ཕྱིར་ན་ཀུན་རྫོབ་ཅེས་བྱ་སྟེ་གཏི་མུག་དེ་རྒྱུད་ལ་ཡོད་
པའི་དབང་གིས་དངོས་པོ་གང་ཕུང་སོགས་རང་བཞིན་གྱིས་གྲུབ་པ་བཅོས་མར་བདེན་པར་
སྣང་བ་དེ་ནི་འཇིག་རྟེན་ཀུན་རྫོབ་ཀྱི་བདེན་པ་ཡིན་ཞེས་ཐུབ་པ་བཅོམ་ལྡན་འདས་དེས་
གསུངས་པ་གང་ཞིག །ཡུལ་ཅན་ཀུན་རྫོབ་ཀྱིས་བདེན་པར་གཟུང་བའི་དབང་གིས་ཡུལ་
ཡང་བཅོས་ནས་བདེན་པར་སྣང་བ་ལ་ཀུན་རྫོབ་བདེན་པར་གཞག་པའི་ཕྱིར། དེའང་ཉན་
རང་དགྲ་བཅོམ་དང་བྱང་སེམས་འཕགས་པས་ཉོན་མོངས་པ་ཅན་གྱི་གཏི་མུག་སྤངས་པས་
བདེན་འཛིན་མེད་ཀྱང་། གཉིས་སྣང་གི་བག་ཆགས་ཕྲ་མོའི་དབང་གིས་རྗེས་ཐོབ་ཀྱི་ཡེ་
ཤེས་ཀྱིས་བཅོས་མར་གྱུར་པའི་དངོས་པོ་གཟུགས་བརྙན་དང་འདྲ་བར་གཟིགས་པ་དེ་དག་ནི་
ཀུན་རྫོབ་ཏུ་རྣམ་པར་འཇོག་གི །བདེན་པར་མ་ཡིན་ཏེ། བདེན་པར་མངོན་པར་རློམ་
པར་མེད་པའི་ཕྱིར་རོ། །གཉིས་པ་དོན་དམ་བདེན་པ་དཔེའི་སྒོ་ནས་བསྟན་པ་ནི། དོན་
དམ་པའི་བདེན་པ་ཉིད་ནི་འཕགས་པ་གོང་འོག་རྣམས་ཀྱི་མཉམ་གཞག་སོ་སོར་རང་རིག་པའི་
ཡེ་ཤེས་ཀྱི་གཉིས་སྣང་ནུབ་པའི་ཚུལ་གྱིས་མྱང་བར་བྱ་བ་ཡིན་པས་སོ་སྐྱེའི་བློས་འདི་ལྟ་བུའོ་
ཞེས་དངོས་སུ་བསྟན་མི་ནུས་ཀྱི། འོན་ཀྱང་དཔེའི་སྒོ་ནས་བསྟན་པར་བྱ་བ་ནི། འདི་
ལྟར་འགའ་ཞིག་མིག་རབ་རིབ་ཀྱིས་བཀབ་པའི་མཐུ་ཡིས་རང་གི་ལག་ན་ཐོགས་པའི་བསེ་རུ་
ལ་སོགས་པའི་སྣོད་ཀྱི་ནང་དུ་སྐྲ་ཤད་དང་སྦྲང་མ་ལ་སོགས་པའི་ཚོགས་ཀྱིས་གང་བའི་ངོ་བོ་
ཕྱིན་ཅི་ལོག་པ་གང་ཞིག་རྣམ་པར་བརྟགས་པ་དེ་ཉིད་བསལ་བར་འདོད་པས་སྣོད་དེ་འགྲོ་
ལྡོག་བྱེད་བའི་ཚེགས་ཐོབ་པར་རིག་སྟེ། རབ་རིབ་མེད་པའི་གང་ཟག་གིས་དེའི་གམ་དུ་
ཕྱིན་ཏེ་སྐྲ་ཤད་སོགས་ཀྱི་བདག་ཉིད་གཞི་གང་དུ་མཐོང་བ་དེར་མིག་དག་པས་བལྟས་ཀྱང་སྐྲ་
ཤད་མ་དམིགས་ཤིང་སྣོད་དག་པར་མཐོང་བ་དེ་དེ་ཁོ་ན་ཉིད་མཐོང་བའི་དཔེ་ཡིན་པས།
དཔེ་གཉིས་པོ་དེ་བཞིན་དུ་དོན་གྱི་སྐབས་འདིར་ཡང་མ་རིག་པའི་རབ་རིབ་ཀྱིས་བསླད་པའི་

བྱིས་པ་རྣམས་ཀྱིས་ཕུང་པོ་དང་། ཁམས་དང་། སྐྱེ་མཆེད་ཀྱི་ངོ་བོ་མཐོང་བ་གང་ཡིན་
པ་དེ་ནི་ཀུན་རྫོབ་ཡིན་ལ། མ་རིག་པའི་རབ་རིབ་དང་བྲལ་བའི་སངས་རྒྱས་བཅོམ་ལྡན་
འདས་རྣམས་ཀྱིས་མིག་དག་པས་སྐྲ་ཤད་མི་མཐོང་བའི་ཚུལ་དུ་ཕུང་སོགས་མི་གཟིགས་པ་གང་
ཡིན་པ་དེ་ནི་དོན་དམ་པའི་བདེན་པར་ཤེས་པར་གྱིས་ཤིག །ཇི་ལྟར་མི་གཟིགས་ན། སངས་
རྒྱས་ཀྱི་གཟིགས་ངོར་གཉིས་སྣང་ནུབ་པས་གཉིས་ཀྱི་ཚུལ་གྱིས་མི་གཟིགས་པའི་ཕྱིར། །
གཉིས་པ་དེས་ན་དེ་ཁོ་ན་ཉིད་དུ་འཇིག་རྟེན་ཚད་མར་མི་རིགས་པར་བསྟན་པ་ལ་
གཉིས་ལས། དང་པོ་འཇིག་རྟེན་ཚད་མ་ཡིན་ན་འཕགས་ལམ་དོན་མེད་དུ་ཐལ་བ་ནི།
གལ་ཏེ་དེ་ཁོ་ན་ཉིད་ལ་དཔྱོད་པའི་སྐབས་སུ་འཇིག་རྟེན་གྱིས་མཐོང་བ་དེ་ཚད་མ་ཡིན་ན་ནི་
འཇིག་རྟེན་རང་དགའ་བས་དེ་ཁོ་ན་ཉིད་མངོན་སུམ་དུ་མཐོང་བ་སྟེ་རྟོགས་པར་འགྱུར་བས་དེ་
ཁོ་ན་ཉིད་སྟོན་པའི་འཕགས་པ་གཞན་གྱིས་ཅི་ཞིག་དགོས་ཏེ་མི་དགོས་ཏེ། དེ་ཁོ་ན་ཉིད་
ཀྱི་ཚུལ་ལ་འཇིག་རྟེན་པ་མཁས་པའི་ཕྱིར་དང་། དེ་ཁོ་ན་ཉིད་མངོན་དུ་བྱ་བའི་ཕྱིར་དུ་འཕགས་
པའི་ལམ་གྱི་ཐབས་ཚུལ་ཁྲིམས་དང་ཐོབ་པ་ལ་སོགས་པར་འབད་པས་ཅི་ཞིག་བྱ་སྟེ་དོན་མེད་
དོ། །ཉེས་པ་དེ་དག་རིམ་བཞིན་འབབས་པས་དེ་ཁོ་ན་ཉིད་ལ་འཇིག་རྟེན་བླུན་པོ་དེ་ནི་
ཚད་མར་འདོད་རིགས་པའང་མ་ཡིན་ནོ། །གཉིས་པ་དེས་ན་ཚད་མིན་གྱིས་ཚད་མར་མི་
གནོད་པར་བསྟན་པ་ནི། དོན་དམ་ལ་སྤྱོད་པའི་ཚེ་རྣམ་པ་ཀུན་ཏུ་འཇིག་རྟེན་གྱིས་མཐོང་བ་
ཚད་མར་བྱེད་རིགས་པ་མིན་པ་དེ་ཡི་ཕྱིར་ན། དེ་ཁོ་ན་ཉིད་དུ་གཞན་སྐྱེ་མེད་པར་འདོད་པའི་
སྐབས་སུ་འཇིག་རྟེན་གྱི་ཚད་མ་ཞིག་ཡོད་སྲིད་ནའང་དེས་གནོད་པ་ཅུང་ཟད་ཀྱང་མེད་དོ། །
གཉིས་པ་འཇིག་རྟེན་དེ་ཉིད་ཀྱིས་གནོད་པའི་ཡུལ་གྱི་ཁྱད་པར་བཤད་པ་ནི། འོ་ན་
འཇིག་རྟེན་གྱིས་གནོད་པའི་ཡུལ་ཇི་ལྟར་ཞེ་ན། དཔེར་ན་ཁ་ཅིག་གིས་ངའི་རྫས་འཕྲོགས་
སོ་ཞེས་སྨྲས་པ་དང༌། དེ་ལ་རྫས་ཅི་ཞིག་དྲིས་པ་ན། དེས་བུམ་པའོ་ཞེས་སྨྲ་བ་ལ། བུམ་
པ་ནི་རྫས་མ་ཡིན་ཏེ། གཞལ་བྱ་ཡིན་པའི་ཕྱིར་རྨི་ལམ་གྱི་བུམ་པ་བཞིན་ནོ་ཞེས་སུན་འབྱིན་པ་
ལྟ་བུ་འཇིག་རྟེན་ཉིད་ན་རྫས་སུ་གྲགས་པའི་དོན་བུམ་པ་དེ་ལ་ནི་བསྙོན་ནས་རྫས་མ་ཡིན་ཟེར་
བ་དེ་འཇིག་རྟེན་ན་གྲགས་པ་རྫས་ཡིན་པ་ཉིད་ཀྱིས་གལ་ཏེ་སེལ་བ་ན་གང་ཟག་སྙོན་པ་པོ་དེ་
ལ་འཇིག་རྟེན་གྱིས་གནོད་པར་འགྱུར་རོ། །གཉིས་པ་ཀུན་རྫོབ་ཏུའང་རང་བཞིན་གྱིས་གཞན་
སྐྱེ་མེད་པར་སྟོན་པ་ནི། རྒྱུ་མཚན་གང་གི་ཕྱིར་ན་འཇིག་རྟེན་པ་རྣམས་སྔར་མའི་མངལ་དུ་

མི་གཙང་བའི་ས་བོན་ཙམ་བཏབ་ནས་དེ་ལས་བུར་གྱུར་ཏེ། ཕྱིས་མའི་མངལ་ནས་ཐོན་ཏེ་ཕོའི་
དབང་པོ་གསལ་བར་མཐོང་བའི་ཚེ་བདག་གིས་བུ་འདི་སྐྱེད་ཅེས་སྨྲ་བར་བྱེད་ཅིང་། དེ་
ལྟར་བྱེད་ཀྱང་ཕོའི་དབང་པོ་ཅན་ཞིག་ཕ་རང་གི་ལུས་ལས་བཏོན་ནས་མའི་མངལ་དུ་འཇུག་པ་
ནི་མ་ཡིན་ནོ། །དེའི་ཕྱིར་འཇིག་རྟེན་གྱིས་ཀྱང་ས་བོན་དང་བུ་གཉིས་རང་གི་མཚན་ཉིད་ཀྱིས་
གྲུབ་པའི་གཞན་དུ་འཛིན་པ་མ་ཡིན་ནོ། །ཡང་ས་འོག་ཏུ་ཤིང་གི་ས་བོན་ཙམ་བཏབ་ནས་
ཕྱིས་ཡལ་ག་ལོ་འདབ་དང་ལྗོན་ཤིང་སྐྱེས་པ་ན་ཤིང་འདི་ཡང་བདག་གིས་བཙུགས་སོ་སྙམ་དུ་
རྟོག་པར་བྱེད་དོ། །གལ་ཏེ་རྒྱུ་འབྲས་ངོ་བོས་གཞན་དུ་གྲུབ་ན། ས་བོན་ཙམ་བཏབ་ན་
དེ་དག་གིས་འབྲས་བུ་ལ་ངའི་བུ། ངའི་ཤིང་ཞེས་ཇི་ལྟར་ཐ་སྙད་འདོགས་པར་བྱེད། ས་
བོན་དེ་དག་དང་འབྲས་བུ་དེ་དག་རང་བཞིན་གྱིས་གཞན་ཡིན་པའི་ཕྱིར། དེ་ལྟ་བུའི་ཐ་སྙད་
བརྗོད་པ་མངོན་སུམ་གྱིས་མཐོང་བས་དེས་ན་གཞན་ལས་སྐྱེ་བ་འདི་ནི་དོན་དམ་དུ་མ་ཟད་
འཇིག་རྟེན་གྱི་ཐ་སྙད་ལས་ཀྱང་མེད་དོ། །
གཉིས་པ་དེ་ལྟར་བཀག་པའི་ཕན་ཡོན་རྣམ་གཉིས་བསྟན་པ་ལ་གཉིས་ཏེ། རྟག་
ཆད་གཉིས་ལས་གྲོལ་བའི་ཡོན་ཏན་དང་། ལས་ཀྱི་འབྲས་བུ་འཐད་པའི་ཡོན་ཏན་ནོ། །
དང་པོ་ལ་གསུམ། རྟག་ཆད་གཉིས་ལས་གྲོལ་བའི་ཚུལ། དེའི་འཐད་པ་རྒྱས་
པར་བཤད་པ། བཤད་པ་གྲུབ་པའི་མཇུག་སྡུད་བསྟན་པའོ། །དང་པོ་ནི། གལ་ཏེ་
མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་ཡིན་ན་ནི་མྱུ་གུ་ཡོད་བཞིན་དུ་ས་བོན་གྱི་
རིགས་རྒྱུན་ཆད་པར་འགྱུར་ཏེ། བ་ལང་ཤི་བའི་ཚེ་བ་མེན་ཡོད་ཀྱང་བ་ལང་རྒྱུན་མ་ཆད་
པར་མི་ཕན་པ་བཞིན་ནོ། །དེ་ལྟ་ཡིན་པ་ལ་ཁོ་བོ་ཅག་གི་ལྟར་ན་རྒྱུ་མཚན་གང་གི་ཕྱིར་མྱུ་
གུ་དེ་ས་བོན་ལས་རང་བཞིན་གྱིས་གཞན་ཉིད་དུ་ཡོད་པ་མིན་པ་དེའི་ཕྱིར་ན་མྱུ་གུ་ཡོད་པའི་ཚེ་
ས་བོན་གྱི་རིགས་རྒྱུན་ཆད་པའི་ཞིག་པ་མེད་དོ། །དེས་ནི་ཆད་པ་རྣམས་པར་སྤང་བ་ཡིན་
ནོ། །གང་གི་ཕྱིར་ས་སྨྱུག་གཉིས་རྫས་གཅིག་ཉིད་དུ་ཡོད་པ་མིན་པས་ས་བོན་དེ་ཉིད་མྱུ་
གུར་འཕོས་པ་མིན་པ་དེའི་ཕྱིར་ཡང་མྱུ་གུ་ཡོད་པའི་ཚེ་ན་ས་བོན་མ་ཞིག་པར་ཡོད་ཅེས་བརྗོད་
པར་མི་བྱའོ། །དེས་ནི་རྟག་པ་རྣམ་པར་སྤངས་པ་ཡིན་ནོ། །དེ་ལྟར་རུང་བ་ནི་ས་སྨྱུག་
རང་བཞིན་གྱིས་མ་གྲུབ་པ་ཉིད་ཀྱིས་སོ། །གཉིས་པ་དེའི་འཐད་པ་རྒྱས་པར་བཤད་པ་ལ་
གཉིས་ཏེ། དོན་དམ་གཟིགས་ངོར་རང་བཞིན་མེད་ཚུལ། ཐ་སྙད་དུ་རང་བཞིན་མེད་

ཚུལ་ལོ། །དང་པོ་ནི། གལ་ཏེ་གཟུགས་དང་ཚོར་བ་ལ་སོགས་པ་རྣམས་རང་གི་མཚན་
ཉིད་ཀྱིས་གྲུབ་པའི་རྒྱུ་དང་རྐྱེན་ལ་བརྟེན་ནས་འབྱུང་བར་འགྱུར་ན། འཕགས་པའི་མཉམ་
གཞག་གིས་ཆོས་ཐམས་ཅད་རང་བཞིན་མེད་པར་མངོན་སུམ་དུ་རྟོགས་པ་དེའི་ཚེ་དངོས་པོའི་
རང་བཞིན་དེ་ལ་སྐུར་པ་བཏབ་པའི་ཚུལ་གྱིས་སྟོང་ཉིད་རྟོགས་པར་འགྱུར་ཏེ། དེས་དངོས་
པོ་རྣམས་རང་བཞིན་མེད་པར་རྟོགས་པའི་ཕྱིར། དེ་ལྟར་ན་མཉམ་གཞག་གིས་དངོས་པོ་དེ་
རྣམས་སྔར་ཡོད་པ་ཕྱིས་མེད་པའི་འཇིག་པར་བྱས་པའི་ཕྱིར་ཐོ་བ་ལ་སོགས་པ་བུམ་སོགས་ཀྱི་
འཇིག་རྒྱུ་ཡིན་པ་བཞིན་དུ་སྟོང་ཉིད་མཐོང་བའམ་དངོས་པོའི་རང་བཞིན་འཇིག་པ་དང་དེ་ལ་
སྐུར་པའི་རྒྱུར་འགྱུར་བ་ཞིག་ན། དེ་ནི་རིགས་པའང་མིན་པ་དེའི་ཕྱིར་དངོས་པོ་རྣམས་ཀྱི་
རང་གི་མཚན་ཉིད་ཀྱིས་གྲུབ་པ་ནི་ཡོད་པ་མིན་པས་དུས་ཐམས་ཅད་ཀྱི་ཚེ་རང་བཞིན་གྱིས་
གྲུབ་པ་ནི་ཁས་བླང་བར་མི་བྱའོ། །གཉིས་པ་ཐ་སྙད་དུ་རང་བཞིན་མེད་ཚུལ་ལ་གསུམ་
ལས། དང་པོ་ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བས་དགག་པ་ནི། སེམས་
ཙམ་པ་ན་རེ། དོན་དམ་པར་གཞན་སྐྱེ་མེད་ཀྱང་ཀུན་རྫོབ་ཏུ་མ་བཞག་ན་བདེན་པ་གཅིག་
ཏུ་ཐལ་བས་ཐ་སྙད་དུ་གཞན་སྐྱེ་གྲུབ་དགོས་སོ་ཞེ་ན། གང་གི་ཕྱིར་གཟུགས་དང་ཚོར་བ་
ལ་སོགས་པའི་དངོས་པོ་འདི་དག་ཅི་བདག་ལས་སྐྱེ་བ་ཞིག་གམ། འོན་ཏེ་གཞན་ལས་སྐྱེ་
ཞེས་རྣམ་པར་དཔྱད་ན་ནི་དོན་དམ་པའི་བདེན་པའི་དེ་ཁོ་ན་ཉིད་མ་སྐྱེས་པ་དང་མ་འགགས་
པའི་བདག་ཉིད་ཅན་གྱི་དངོས་པོ་ལས་ཚུ་རོལ་ཏུ་སྟེ་གཞན་དུ་གྱུར་པའི་ཀུན་རྫོབ་ཀྱི་ཆ་སྐྱེ་བ་
སོགས་པའི་གནས་ལུགས་རྙེད་པ་མ་ཡིན་པས་ཐ་སྙད་བདེན་པ་འཇིག་པར་འགྱུར་བ་དེའི་ཕྱིར་
འཇིག་རྟེན་ཐ་སྙད་ཀྱི་བདེན་པ་དེ་དག་དོན་དམ་པའི་བདེན་པ་ལ་འཇུག་པའི་ཐབས་ཡིན་པས།
དེ་དག་བདག་དང་གཞན་ལས་སྐྱེ་བ་གང་དུའང་རྣམ་པར་དཔྱད་པར་མི་བྱ་བར་འཇིག་རྟེན་
པས་མཐོང་བ་འདི་ཡོད་ན་འདི་འབྱུང་ཞེས་བྱ་བ་འདི་ཙམ་ཞིག་གཞན་འཇིག་རྟེན་ལ་རག་ལས་
པའི་ཐ་སྙད་ལ་འཇུག་པའི་སྒོ་ནས་ཁས་བླང་བར་བྱའོ། །གཉིས་པ་དོན་དམ་རིགས་པས་
ཀུན་རྫོབ་སྐྱེ་མེད་དུ་གྲུབ་ཚུལ་ནི། ཐ་སྙད་ཀྱི་བདེན་པ་ལ་བདེན་པར་ཞེན་པ་འདི་ཀུན་བྱང་
གཉིས་ཀྱི་འཆིང་གྲོལ་གྱི་རྒྱུ་བྱེད་པས་ན་ཐ་སྙད་དུ་གཞན་སྐྱེ་དགོས་སོ་ཞེ་ན། མི་འཐད་དེ།
དེ་ཁོ་ན་ཉིད་ལ་དཔྱོད་པའི་སྐབས་སུ་ཇི་སྐད་བཤད་པའི་རིགས་པ་གང་ཞིག་གིས་དངོས་པོ་
རྣམས་བདག་དང་གཞན་ལས་སྐྱེ་བ་རིགས་པ་མིན་པ་དེ་བཞིན་དུ་རིགས་པ་དེས་ཐ་སྙད་དུ་

ཡང་རང་གི་མཚན་ཉིད་ཀྱིས་གྲུབ་པའི་སྐྱེ་བ་རིགས་པ་མིན་པར་གྲུབ་པས། དེས་ན་ཁྱོད་
ཀྱི་དངོས་པོ་རྣམས་རང་བཞིན་གྱིས་སྐྱེ་བ་དེ་རིགས་པ་གང་གིས་འགྲུབ་པ་ཡིན་པར་འགྱུར་ཏེ་
མི་འགྱུར་རོ། །གསུམ་པ་དེ་ལྟར་བཤད་པའི་རྩོད་སྤོང་ནི། རང་གི་མཚན་ཉིད་ཀྱིས་
གྲུབ་པའི་སྐྱེ་བ་བདེན་པ་གཉིས་ཆར་དུའང་མེད་ན་གཟུགས་ལ་སོགས་པ་རྣམས་མེད་པར་
འགྱུར་ལ། དེ་ལྟ་ན་གཟུགས་ལ་སོགས་པའི་ངོ་བོ་མིག་ལ་སོགས་པའི་ཤེས་པ་ལ་འཇིག་
རྟེན་དུ་དམིགས་པར་མི་འགྱུར་ཏེ། དེ་ལྟ་མ་ཡིན་ན་རི་བོང་གི་རྭ་ལ་སོགས་པའང་མིག་སོགས་
ཀྱིས་དམིགས་པར་འགྱུར་རོ་ཞེ་ན། འཇིག་རྟེན་ན་དངོས་པོ་རང་བཞིན་གྱིས་སྟོང་པར་གོ་
སླ་བ་མེ་ལོང་ནང་གི་གཟུགས་བརྙན་དང༌། ལ་སོགས་པས་སྒྲ་བརྙན་ལ་སོགས་པ་རྣམས་
མེ་ལོང་དྭངས་པ་དང་བྱེད་བཞིན་ཕྲད་པ་དང་། བྲག་ཕུག་དང་སྒྲ་ཕྱུང་བ་སོགས་རྒྱུ་རྐྱེན་
གྱིས་འཚོགས་པ་ལ་ལྟོས་ནས་འབྱུང་བ་རྣམས་འཇིག་རྟེན་ན་མ་གྲགས་པ་ཡང་མིན་ཏེ་གྲགས་
སོ། །ཇི་ལྟར་འཇིག་རྟེན་ལ་གྲགས་པ་དེར་ནི་གཟུགས་བརྙན་ལ་སོགས་པ་སྟོང་པ་སྟེ་རྫུན་པ་
ལས་མིག་ལ་སོགས་པའི་ཤེས་པ་གཟུགས་བརྙན་ལ་སོགས་པ་དེ་ཡི་རྣམ་པར་སྐྱེ་བར་འགྱུར་
བ་ལྟར་རྫུན་པའི་གཟུགས་བརྙན་ལས་རྫུན་པའི་རྣམ་པ་ཅན་གྱི་ཤེས་པ་སྐྱེ་བ་དེ་བཞིན་དུ་ཕྱི་
ནང་གི་དངོས་པོ་ཐམས་ཅད་རང་གི་མཚན་ཉིད་ཀྱིས་མ་གྲུབ་པས་སྟོང་པ་ཡིན་ན་ཡང་།
རང་བཞིན་གྱིས་སྟོང་པ་ཉིད་ཀྱི་རྒྱུ་དང་རྐྱེན་དག་ལས་རང་བཞིན་གྱིས་སྟོང་པའི་གཟུགས་
སོགས་ཀྱི་འབྲས་བུ་རབ་ཏུ་སྐྱེ་བར་འགྱུར་བ་ལ་མི་འགལ་ཏེ། དཔེར་ན་གཟུགས་བརྙན་ལ་
སོགས་པ་བཞིན་ནོ། །གསུམ་པ་བཤད་པ་གྲུབ་པའི་མཇུག་སྡུད་བསྟན་པ་ནི། ཇི་
སྐད་བཤད་པའི་གཟུགས་བརྙན་ལྟར་དོན་དམ་དང་ཀུན་རྫོབ་ཀྱི་བདེན་པ་གཉིས་སུ་ཡང་རང་
བཞིན་གྱིས་གྲུབ་པ་མེད་པ་དེའི་ཕྱིར་ཕྱི་ནང་གི་དངོས་པོ་དེ་དག་དོན་དམ་པར་སྤྲོས་པ་དང་
བྲལ་བས་རྟག་ཆད་ལས་གྲོལ་ཞིང་། ཐ་སྙད་དུའང་རང་བཞིན་གྱིས་མ་གྲུབ་པས་རྟག་པ་མ་
ཡིན་ལ། མ་གྲུབ་བཞིན་དུ་དེར་སྣང་བས་ཆད་པའང་མིན་ནོ། །
གཉིས་པ་ལས་ཀྱི་འབྲས་བུ་འཐད་པའི་ཡོན་ཏན་ལ་གསུམ་སྟེ། ཀུན་གཞི་མེད་ཀྱང་
ལས་འབྲས་ཆུད་མི་ཟ། །དེ་ལ་ཧ་ཅང་ཐལ་བ་རྣམ་གཉིས་སྤངས། །ཀུན་གཞི་སོགས་
གསུངས་དྲང་དོན་ཉིད་དུ་བསྟན་པའོ། །དང་པོ་ལ་གཉིས་ཏེ། དངོས་ཀྱི་དོན་དང་།
དེ་ཉིད་དཔེས་བཤད་པའོ། །དང་པོ་ཀུན་གཞི་སོགས་མེད་ཀྱང་ལས་འགགས་པ་ལས་

འབྲས་བུ་འབྱིན་ནུས་པའི་ཚུལ་ནི། དངོས་སྨྲ་བས་ངོ་བོས་གྲུབ་པའི་ལས་དེ་རང་བཞིན་
གྱིས་འགགས་ཏེ་རྒྱུན་ཆད་པར་འདོད་པས་འབྲས་བུའི་བར་སྦྲེལ་བྱེད་བྱེ་སྨྲའི་ཐོབ་པ། མདོ་
སྡེ་པའི་བག་ཆགས་བགོས་པའི་རྣམ་ཤེས་ཀྱི་རྒྱུན། སེམས་ཙམ་པའི་བག་ཆགས་བགོ་གཞི་
ཀུན་གཞི་སོགས་ཁས་ལེན་ཀྱང་། འདིར་ལས་རང་བཞིན་གྱིས་མ་གྲུབ་པ་ལ། དེའི་
འགག་པའང་རང་བཞིན་གྱིས་མ་གྲུབ་པས་ལས་ཀྱིས་འབྲས་བུ་འབྱིན་ཚུལ་ཤིན་ཏུ་འཐད་པ་ནི་
འདི་ལྟ་སྟེ། གང་གི་ཕྱིར་ན་ལས་རང་བཞིན་གྱིས་མ་སྐྱེས་པ་དེའི་ཕྱིར་རང་བཞིན་གྱིས་མི་
འགག་པ་ཡིན་ལ། ལས་གཏན་འགགས་སུ་མ་སོང་བ་ལས་འབྲས་བུ་འབྱུང་བ་དེའི་ཕྱིར་
བག་ཆགས་ཀྱི་བགོ་གཞི་ཀུན་གཞི་བདེན་གྲུབ་སོགས་མེད་ཀྱང་འདས་པའི་ལས་ཀྱིས་འབྲས་
བུ་འདི་འབྱིན་ནུས་པའི་ཕྱིར། ཡུལ་དུས་ལ་ལར་ལས་འགགས་ཟིན་ནས་འབྲས་བུ་འབྱུང་
བའི་བར་དུ་ཡུན་རིང་པོར་ལོན་པའི་ལས་ལས་ཀྱང་འབྲས་བུ་གང་ཡིན་པ་དེ་ནི་ཡང་དག་པ་སྟེ་
ངེས་པར་འབྱུང་བར་རིགས་པར་གྱིས་ཤིག །གཉིས་པ་དེ་ཉིད་དཔེའི་སྒོ་ནས་གསལ་བར་
བྱེད་པ་ནི། དཔེར་ན་རྨི་ལམ་དུ་དམིགས་པའི་ཡུལ་བུད་མེད་བཟང་མོ་དག་མཐོང་ནས་དེ་
དང་ལྷན་ཅིག་འདོད་པ་སྤྱོད་པར་རྨིས་ནས་ནི་སླར་གཉིད་སད་པ་ན་རྨི་ལམ་གྱི་བུད་མེད་ནི་
འགགས་སུ་ཟིན་ཀྱང་། མི་བླུན་པོ་འགའ་ཞིག་ཡུལ་བུད་མེད་དེ་ལ་ཆགས་པ་སྐྱེ་བར་འགྱུར་བ་
དེ་བཞིན་དུ་ཐ་སྙད་དུ་འགགས་ཤིང་རང་བཞིན་གྱིས་འགག་པ་ཡོད་པ་མིན་པའི་ལས་ལས་
ཀྱང་ནི་རྣམ་པར་སྨིན་པའི་འབྲས་བུ་ཡོད་པ་ཡིན་ནོ། །གཉིས་པ་ཧ་ཅང་ཐལ་བ་སྤང་བ་ལ་
གཉིས། རྣམ་སྨིན་ཐུག་མེད་དུ་ཐལ་བ་སྤང་། རྣམ་སྨིན་ངེས་པ་མེད་པར་ཐལ་བ་སྤང་
བའོ། །དང་པོ་ནི། ལས་རང་བཞིན་གྱིས་མི་འགགས་ན་རྣམ་སྨིན་བྱུང་ཟིན་མ་ཟིན་གྱི་
ལས་གཉིས་རང་བཞིན་གྱིས་མ་འགགས་པར་མཚུངས་པས་རྣམ་སྨིན་བྱུང་ཟིན་པའི་ལས་དེ་
ལས་ཀྱང་སླར་རྣམ་སྨིན་འབྱུང་བས་ཐུག་མེད་དུ་འགྱུར་རོ་ཞེ་ན། ཇི་ལྟར་ཏེ་དཔེར་ན་ཡུལ་
སྐྲ་ཤད་དང་རི་བོང་གི་རྭ་ལ་སོགས་པ་ནི་ཡོད་པ་ཉིད་མིན་པར་མཚུངས་ཀྱང༌། མིག་རབ་
རིབ་ཅན་གྱིས་ཡོད་པ་མིན་པའི་སྐྲ་ཤད་ཀྱི་རྣམ་པར་ནི་མཐོང་གི །ཡོད་པ་མིན་པའི་དངོས་
པོ་གཞན་གྱི་རྣམ་པ་རི་བོང་གི་རྭ་ལ་སོགས་པར་མཐོང་བ་མ་ཡིན་པ་ལྟར་དེ་བཞིན་དུ་རྣམ་སྨིན་
ཕྱུང་ཟིན་མ་ཟིན་པའི་ལས་གཉིས་རང་བཞིན་གྱིས་མ་འགགས་པར་མཚུངས་ཀྱང་། སྨིན་མ་
ཟིན་པའི་ལས་སྨིན་པ་དང་། སྨིན་ཟིན་པའི་ལས་ལས་སླར་ཡང་འབྲས་བུ་སྨིན་པ་མིན་པར་
།

ཤེས་པར་གྱིས་ཤིག །གཉིས་པ་རྣམ་སྨིན་མ་ངེས་པར་ཐལ་བ་སྤང་བ་ནི། བཤད་མ་
ཐག་པའི་དཔེ་འདིས་ལས་ཀྱིས་འབྲས་བུ་ངེས་པར་འགྲུབ་པར་མ་ཟད་རྣམ་སྨིན་མ་འཆོལ་བར་
སོ་སོར་སྐྱེད་ངེས་པའང་མཚོན་པ་ཡིན་ཏེ། མེད་པར་མཚུངས་ཀྱང་རབ་རིབ་ཅན་གྱིས་སྐུ་
ཤད་མཐོང་ལ། རི་བོང་གི་རྭ་མི་མཐོང་བ་དེའི་ཕྱིར་ལས་དགེ་སྡིག་རང་བཞིན་གྱིས་མ་གྲུབ་
པར་མཚུངས་ཀྱང་རྣམ་སྨིན་མི་དགེ་བ་སྟེ་ཡིད་དུ་མི་འོང་བ་ནི་ནག་པོའི་ལས་ལས་དང་།
རྣམ་སྨིན་དགེ་བ་སྟེ་ཡིད་དུ་འོང་བ་ཉིད་ནི་ལས་དགེ་བ་ལས་འབྱུང་བ་ཡིན་པར་མཐོང་ཞིང་།
རྣལ་འབྱོར་པ་གང་ཞིག་དགེ་བ་དང་མི་དགེ་བའི་ལས་རང་བཞིན་གྱིས་གྲུབ་པ་མེད་པའི་སྟོང་
ཉིད་རྟོགས་པའི་བློ་གྲོས་ཅན་ནི་ཐར་པ་མྱ་ངན་ལས་འདས་པ་གསུམ་པོ་གང་རུང་འཐོབ་པར་
འགྱུར་ཏེ། སྟོང་ཉིད་གོམས་པ་ལས་ཉོན་མོངས་དང་རྣམ་རྟོག་ཐམས་ཅད་ལྡོག་པའི་ཕྱིར་རོ། །
རང་བཞིན་མེད་པའི་ལས་ཀྱི་འབྲས་བུ་འབྱིན་པ་དང༌། རྣམ་སྨིན་ངེས་པའི་ཚུལ་ཤིན་ཏུ་
རྟོགས་དཀའ་བའི་ཕྱིར་སོ་སོའི་སྐྱེ་བོས་དེའི་རྒྱུ་མཚན་བསམས་ཀྱང་མ་རྙེད་པས་ལས་འབྲས་ལ་
སྐུར་པ་བཏབ་ན་ཀུན་རྫོབ་འཇིག་པར་གཟིགས་ནས་རྒྱལ་བས་བྱིས་པ་དག་གིས་ལས་དང་
འབྲས་བུ་རྣམས་ཀྱི་རྒྱུ་མཚན་ལ་སེམས་པའང་དགག་པ་མཛད་དོ། །གསུམ་པ་ཀུན་གཞི་
སོགས་གསུངས་པའི་ལུང་དྲང་དོན་དུ་བསྟན་པ་ལ་གཉིས། དངོས་དང་། དེ་དག་དཔེའི་
སྒོ་ནས་བསྟན་པའོ། །དང་པོ་ནི། གལ་ཏེ་ཀུན་གཞི་མེད་ཀྱང་ལས་འབྲས་ཀྱི་འབྲེལ་བ་
རྣམ་པར་འཇོག་ནུས་ན། ལང་ཀར་གཤེགས་པ་ལས། ཀུན་གཞིའི་རྣམ་པར་ཤེས་པ་
ཆོས་མཐའ་ཡས་པའི་བག་ཆགས་བགོ་བའི་གཞིར་གྱུར་པ་ས་བོན་ཐམས་ཅད་དང་ལྡན་པ་རྒྱ་
མཚོ་ལྟར་དངོས་པོ་ཐམས་ཅད་སྐྱེ་བའི་རྒྱུར་གསུངས་པ་དེ་མེད་དམ་ཞེ་ན། མདོ་དེ་ལས།
དགོས་པ་གདུལ་བྱའི་སླད་དུ། དགོངས་གཞི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་ལ་
དགོངས་ནས། དེ་བཞིན་གཤེགས་པའི་སྙིང་པོ་ཀུན་གཞིའི་རྣམ་པར་ཤེས་པ་ཞེས་སོགས་
ཀུན་གཞིའི་རྣམ་ཤེས་དེ་ཡོད་པར་བསྟན་ཅིང་། དེར་མ་ཟད་གང་ཟག་ཡོད་པར་འཛིན་པ་
རྣམས་ཀྱི་ངོར་གང་ཟག་ཉིད་ཡོད་པར་གསུངས་ཏེ། དགེ་སློང་དག་ཕུང་པོ་ལྔ་ནི་ཁུར་རོ། །
ཁུར་ཁུར་བ་པོ་ནི་གང་ཟག་གོ །ཞེས་གསུངས་པ་ལྟར་རོ། །ཡང་གདུལ་བྱ་ཁ་ཅིག་ལ་
གང་ཟག་མེད་པའི་ཕུང་པོ་ཙམ་ཞིག་བསྟན་པར་མཛད་དེ། ཕུང་པོའམ། སེམས་དང་
ཡིད་འདི་དག་འབའ་ཞིག་གི་མིང་གིས་བསྟན་པ་ཉིད་དུའང་ཡོད་ཅེས་བསྟན་པ་འདི་ནི་གདུལ་

བྱ་མུ་སྟེགས་ཀྱི་ལྟ་བ་ལ་གོམས་པས་སྔར་བཤད་པའི་དེ་ལྟར་ཏེ། དེ་ལྟ་བུའི་ཆོས་ཟབ་པའི་
དོན་སྟོང་པ་ཉིད་ལ་སྐྲག་པས་རེ་ཞིག་རིག་པ་སྟེ་རྟོགས་པར་མི་འགྱུར་བ་གང་ཡིན་པ་དེ་ལ་
དགོངས་ཏེ་གསུངས་པ་ཡིན་ཏེ། མུ་སྟེགས་ཅན་འགའ་ཞིག་ཐོག་མར་བདག་ལ་སོགས་པ་
མེད་ཀྱང་། ལས་འབྲས་ཀྱི་རྟེན་ཀུན་གཞི་ཡོད་པར་མཐོང་ནས་བསྟན་པ་ལ་རིམ་གྱིས་ཞུགས་
པའི་ཕྱིར་རོ། །གཉིས་པ་དེ་དག་དཔེའི་སྒོ་ནས་བསྟན་པ་ནི། གདུལ་བྱ་དེ་དག་གཞུག་
པའི་ཕྱིར་ཀུན་གཞི་སོགས་བསྟན་པར་མ་ཟད་འཇིག་ཚོགས་ལ་ལྟ་བ་མཐའ་དག་སྤངས་པས་ང་
དང་ང་ཡིར་འཛིན་པ་དང་བྲལ་དུ་ཟིན་ཡང་སངས་རྒྱས་བཅོམ་ལྡན་འདས་ཀྱིས་འཇིག་རྟེན་
གྱིས་ཆོས་ཀྱི་དོན་ཁོང་དུ་ཆུད་པའི་ཐབས་སུ་ང་དེའི་ཚེ་དེའི་དུས་ན་ཞེས་ཇི་ལྟར་ང་དང་ང་ཡིར་
འཛིན་པ་ཡོད་པའི་ཚུལ་བསྟན་པ་ལྟར་དེ་བཞིན་དུ་འདིར་ཡང་དངོས་པོ་རྣམས་རང་བཞིན་
གྱིས་གྲུབ་པ་མེད་མོད་ཀྱི། ཡོད་ཅེས་གསུངས་པ་ནི་དེ་ཉིད་རྟོགས་པའི་ཐབས་དྲང་དོན་
དགོངས་པ་ཅན་ཉིད་དུ་བསྟན་པ་ཡིན་ནོ། །
གསུམ་པ་གཞན་སྐྱེ་སྒྲུབ་བྱེད་རྣམ་རིག་གི་གྲུབ་མཐའ་དགག་པ་ལ་གསུམ། ཕྱི་
རོལ་མེད་པའི་ཤེས་པ་རང་བཞིན་གྱིས་གྲུབ་པ་དགག །གཞན་དབང་རང་བཞིན་གྱིས་གྲུབ་
པའི་སྒྲུབ་བྱེད་ཚད་མ་དགག །སེམས་ཙམ་དུ་གསུངས་པ་ཙམ་གྱི་སྒྲས་ཕྱི་དོན་འགོག་པ་
མིན་པར་བསྟན་པའོ། །དང་པོ་ལ་གཉིས། གཞན་ལུགས་བརྗོད་པ་དང་། ལུགས་
དེ་དགག་པའོ། །
དང་པོ་ནི། དབུ་མ་པས་ཇི་སྐད་བཤད་པའི་རིགས་པས་ཀུན་གཞི་ལ་སོགས་པ་མེད་
པར་བསྟན་པར་མ་བཟོད་ནས། སེམས་ཙམ་པ་རང་ལུགས་ཀྱི་ས་དྲུག་པའི་བྱང་སེམས་
ཀྱིས་གནས་ལུགས་རྟོགས་ཚུལ་སྨྲས་པ་ཕྱི་རོལ་གྱི་གཟུང་བ་སྔོན་པོ་ལ་སོགས་པ་འདི་རྣམས་
སྔོན་པོ་སོགས་སུ་སྒྲོ་བཏགས་པ་ལྟར་དོན་ལ་མེད་དེ། སེམས་ལ་རང་ལས་རྫས་གཞན་གྱི་
གཟུང་བ་ཕྱི་དོན་མེད་པར་དེ་ལས་དོན་གཞན་པའི་དེ་འཛིན་པའི་ཤེས་པ་ཡོད་པར་མ་མཐོང་
སྟེ། སྲིད་པ་གསུམ་གྱིས་བསྡུས་པའི་སྣོད་བཅུད་འདི་དག་ཕྱི་དོན་གྱིས་དབེན་པའི་རྣམ་
ཤེས་ཙམ་དུ་རབ་ཏུ་རྟོགས་པར་འགྱུར་བས་སོ། །སུས་རྟོགས་ན་ཤེས་རབ་ཀྱི་ཕ་རོལ་ཏུ་
ཕྱིན་པ་ལ་ལྷག་པར་གནས་པ་སྟེ་བཞུགས་ནས་དེ་ཉིད་གོམས་པར་བྱེད་པའི་བྱང་ཆུབ་སེམས་
དཔའ་ས་དྲུག་པ་བ་དེས་སོ། །ཇི་ལྟར་རྟོགས་ན་གཟུང་འཛིན་ཐ་དད་དུ་ལྷག་པར་སྒྲོ་མ་

བཏགས་པའི་རྣམ་པར་ཤེས་པ་ཙམ་གྱི་དེ་ཁོ་ན་ཉིད་གཟུང་འཛིན་གཉིས་སྟོང་གི་ངོ་བོ་མངོན་
སུམ་དུ་རྟོགས་པར་འགྱུར་བའི་ཕྱིར་རོ། །འོ་ན་ཕྱི་དོན་མེད་པར་དེའི་རྣམ་པར་སྣང་བའི་
ཤེས་པ་ཇི་ལྟར་སྐྱེ་བར་འགྱུར་ཞེ་ན། ཇི་ལྟར་ཏེ་དཔེར་ན་རླུང་གིས་བསྐྱོད་ཅིང་བསྐུལ་བས་
རྒྱ་མཚོ་ནི་ཤིན་ཏུ་ཆེ་བ་ལས་ཆུའི་རྦ་རླབས་དུ་མ་འབྱུང་བ་དེ་བཞིན་དུ་ཕྱི་ནང་གི་དངོས་པོ་
ཀུན་གྱི་ས་བོན་ཀུན་གཞི་ཞེས་བྱ་བ་ཤེས་པ་རྣམས་ཀྱི་གསལ་རིག་གི་ཆ་བདེན་གྲུབ་ཏུ་ཡོད་པ་
དེའི་སྟེང་དུ་ངར་སེམས་པའི་ཉོན་ཡིད་དང་བཅས་པའི་རྣམ་ཤེས་བདུན་གྱིས་ཕྱི་རོལ་དོན་སྣང་
གི་བག་ཆགས། མངོན་བརྗོད་ཀྱི་བག་ཆགས། རྒྱུན་བསྟན་པའི་བག་ཆགས་ཏེ་དགེ་མི་
དགེའི་བག་ཆགས་དང་། རང་མ་འོངས་པར་སྐྱེ་རུང་གི་ནུས་པ་བཅས་བཞག་སྟེ་འགག་གོ །
དེ་ལྟར་བཞག་པ་ལས་རང་སད་བྱེད་ཀྱི་རྐྱེན་དང་འཕྲད་པ་དང་བག་ཆགས་རང་གི་ནུས་པ་སྨིན་
པ་ལ་བརྟེན་ནས་མ་དག་པའི་གཞན་དབང་གི་རྣམ་ཤེས་ཙམ་སྟེ། ཚོགས་དྲུག་གི་ཤེས་པ་
ལས་ཐ་མི་དད་པའི་སྣང་བ་སྣ་ཚོགས་པ་འདི་ལྟ་བུ་ཞིག་འབྱུང་ངོ༌། །དེ་ཉིད་ཐ་མི་དད་དུ་མི་
ཤེས་པར་གཟུང་འཛིན་རྒྱང་ཆད་དུ་སྒྲོ་འདོགས་པ་ནི་ཀུན་བརྟགས་སོ། །རྫས་གཞན་གྱིས་
སྟོང་པར་ཤེས་པ་ནི་ཡོངས་གྲུབ་བོ། །ཕྱི་དོན་མེད་བཞིན་དུ་ཕྱི་དོན་གྱི་སྣང་བ་ཀུན་གཞིའི་
ས་བོན་ལས་འབྱུང་བ་དེའི་ཕྱིར་ན་གཞན་གྱི་དབང་གི་ངོ་བོ་རང་བཞིན་གྱིས་གྲུབ་པ་གང་ཡིན་
པ་དེ་ནི་ངེས་པར་ཁས་བླང་དགོས་ཏེ། དེ་ནི་ཡུལ་ཕྱི་དོན་མེད་ཀྱང་དེར་སྣང་བའི་དངོས་པོ་
བཏགས་པ་བ་སྟེ་གཟུང་འཛིན་ཐ་དད་དུ་ཡོད་པར་འཛིན་པའི་རྟོག་པའི་དྲྭ་བ་མ་ལུས་པའི་རྒྱུར་
རམ་གཞིར་འགྱུར་བའི་ཕྱིར་རོ། །གཞན་དབང་དེ་ཇི་ལྟ་བུ་ཞེ་ན། ཆོས་སུམ་ལྡན་དུ་
ཡོད་དེ། ཕྱི་རོལ་གྱི་དོན་གཟུང་བ་མེད་པར་རྣམ་རིག་གི་ངོ་བོར་འབྱུང་བར་འགྱུར་བ་དང་།
བདག་དང་ཆོས་སུ་སྒྲོ་འདོགས་པའི་གཞི་རྫས་སུ་ཡོད་པ་ཉིད་དང་། དོན་དམ་པར་སྤྲོས་པ་
ཀུན་གྱི་ཡུལ་མིན་པ་གཟུང་འཛིན་གཉིས་ཀྱིས་སྟོང་པའི་རང་བཞིན་དུ་ཡོད་པ་ཡིན་ནོ། །
གཉིས་པ་འགོག་བྱེད་ཀྱི་རིགས་པ་འཆད་པ་ལ་གཉིས། དགག་པ་རྒྱས་པ་བརྗོད་པ་
དང་། དེ་ལྟར་བཀག་པའི་མཇུག་བསྡུ་བའོ། །དང་པོ་ལ་གསུམ། ཕྱི་རོལ་མེད་པའི་
ཤེས་པ་རང་བཞིན་གྱིས་གྲུབ་པའི་དཔེ་དགག །བག་ཆགས་ཀྱི་ནུས་པ་ལས་དོན་གྱིས་སྟོང་
པའི་ཤེས་པ་སྐྱེ་བའི་དོན་དགག །དེ་ལྟར་བཀག་པ་དང་མི་སྡུག་བསྒོམ་པ་གཉིས་མི་འགལ་
བར་བསྟན་པའོ། །དང་པོ་ལ་གཉིས། རྨི་ལམ་གྱི་དཔེས་དགག་པ། སྐྲ་ཤད་མཐོང་

བའི་དཔེས་དགག་པའོ། །དང་པོ་རྨི་ལམ་གྱི་དཔེས་ཤེས་པ་རང་བཞིན་གྱིས་ཡོད་པ་མི་འགྲུབ་
པར་བསྟན་པ་ནི། སླར་ཡང་ཕྱོགས་སྔ་མར་འདི་ལྟར་ཕྱི་རོལ་གྱི་དོན་མེད་པར་དོན་སྣང་གི་
སེམས་ཡོད་པའི་དཔེ་ནི་གང་དུ་ཡོད་ཅེས་དྲིས་པ་ན། སེམས་ཙམ་པ་ན་རེ། ཁང་མིག་
ཤིན་ཏུ་ཆུང་བའི་ནང་དུ་ཉལ་ཞིང་གཉིད་ཀྱིས་ལོག་པས་གླང་པོ་ཆེ་མྱོས་པའི་ཁྱུ་རྨིས་པ་ན་ཁང་
མིག་ཆུང་ངུ་དེར་གླང་པོ་ཆེ་ནི་ཡོད་པ་མིན་ལ། དེའི་ཕྱིར་རྨི་ལམ་ཇི་ལྟ་བ་བཞིན་དུ་ཕྱི་རོལ་
གྱི་དོན་མེད་བཞིན་དུ་རྣམ་ཤེས་ཡོད་པར་ཁས་བླང་དགོས་སོ་ཞེ་ན། རྨི་ལམ་གྱི་གནས་
སྐབས་སུ་ཡུལ་མེད་ཀྱང་ཤེས་པ་ཡོད་པ་དེ་འཐད་མི་འཐད་བསམ་ཞིང་དཔྱད་པར་བྱ་བ་ཡིན་
ཏེ། གང་གི་ཚེ་ང་དབུ་མ་པའི་ལུགས་ལ་རྨི་ལམ་གྱི་གནས་སྐབས་ན་ཡུལ་གླང་པོའི་ཁྱུ་མེད་
པར་ཡང་མ་ཟད་ཀྱི། དེར་སྣང་གི་སེམས་ཡོད་པ་མིན་ཏེ། རྨི་ལམ་གྱི་ཡུལ་ཤེས་གཉིས་
ཀ་ལོག་པའི་ཀུན་རྫོབ་ཀྱི་བདེན་པ་ཡིན་པས་ཐ་སྙད་དུའམ་མེད་པའི་ཕྱིར། དེའི་ཚེ་རྣམ་
རིག་པ་ཁྱོད་ཀྱི་དཔེ་དེ་དོན་དང་མཐུན་པར་ཡོད་པ་མིན་ནོ། །གལ་ཏེ་གཉིད་སད་པའི་ཚེ་
གླང་པོའི་ཁྱུ་རྨིས་པའི་རྨི་ལམ་གྱི་ཤེས་པ་མྱོང་བ་དྲན་པ་ལས་དེར་སྣང་བའི་ཡིད་ཤེས་ཡོད་པར་
གྲུབ་བོ་ཞེ་ན། འོ་ན་རྨི་ལམ་གྱི་གླང་པོའི་ཁྱུ་ལ་སོགས་པ་ཕྱི་རོལ་དུ་སྣང་བའི་ཡུལ་ཡང་
ཡིད་དེ་བཞིན་དུ་ཡོད་པར་འགྱུར་ཏེ། ཇི་ལྟར་ཁྱོད་ཀྱི་སྔ་མའི་སྒྲུབ་བྱེད་དུ་འདོད་པའི་སད་
པའི་ཚེ་ངས་གླང་པོའི་ཁྱུ་མཐོང་ངོ་སྙམ་པའི་རྨི་ལམ་ཉམས་སུ་མྱོང་བ་དྲན་པ་ལས་ཡིད་རང་
བཞིན་གྱིས་གྲུབ་པར་འདོད་པ་དེ་དང་འདྲ་བར་ཕྱི་རོལ་གླང་པོའི་ཁྱུ་ལ་ཡང་སད་པའི་ཚེ་མཐོང་
བ་དྲན་པ་དེ་ཡོད་པ་ཡིན་པའི་ཕྱིར་རོ། །གཉིས་པ་རྨི་ལམ་གྱི་དཔེས་སད་དུས་ཀྱི་ཕྱི་དོན་
མེད་པར་མི་འགྲུབ་པར་བསྟན་པ་ལ་འདོད་པ་དགོད་པ་ནི། གལ་ཏེ་ཕྱོགས་སྔ་བས་གཉིད་
ལོག་པ་ན་གཉིད་ཀྱིས་དཀྲུགས་པས་མིག་དབང་གི་འབྲས་བུ་མི་སྐྱེད་པས་མིག་བློ་ལ་སོགས་
པའི་དབང་པོའི་ཤེས་པ་རྣམས་མི་སྲིད་པས་གླང་པོ་ཆེ་སོགས་ཕྱི་རོལ་གྱི་ཡུལ་ཡོད་པ་མིན་ལ།
དེས་ན་གཉིད་ཀྱིས་བསླད་པའི་ཡིད་ཀྱི་རྣམ་པར་ཤེས་པ་གླང་པོ་ལ་སོགས་པའི་ཡུལ་དུ་སྣང་བ་
ཁོ་ན་ཡོད་དོ། །དེའི་ཕྱིར་ཕྱི་རོལ་གྱི་གཟུགས་ལ་སོགས་པའི་སྐྱེ་མཆེད་ནི་མེད་པ་ཁོ་ན་ཡིན་
ཞིང་། ཡིད་ཀྱི་རྣམ་ཤེས་ལ་ཕྱི་རོལ་དེ་ཡི་རྣམ་པ་སྣང་ཙམ་ལ་ཕྱི་རོལ་ཉིད་དུ་མངོན་པར་
ཞེན་པ་ནི་འབྱུང་ངོ༌། །རྨི་ལམ་དུ་ཡུལ་མེད་ཀྱང་དེར་སྣང་བ་ཡོད་པ་ཇི་ལྟ་བ་དེ་བཞིན་དུ་
སད་པའི་གནས་སྐབས་འདིར་ཡང་ཡུལ་གཟུགས་སྒྲ་སོགས་མེད་ཀྱང་དེ་ལ་སྣང་བའི་ཤེས་པ་

ཡོད་པ་ནི་འདོད་དོ་ཞེ་ན། དེ་དགག་པ་ནི། ཇི་ལྟར་སེམས་ཙམ་པ་ཁྱོད་ཀྱི་ཕྱི་རོལ་གྱི་
ཡུལ་གླང་པོའི་ཁྱུ་རྨི་ལམ་དུ་མ་སྐྱེས་པ་དེ་བཞིན་དུ་དེ་མཐོང་བའི་ཡིད་ཀྱི་རྣམ་ཤེས་ཀྱང་རང་
བཞིན་གྱིས་སྐྱེས་པ་མ་ཡིན་ནོ། །ཇི་ལྟར་སད་པའི་ཚེ་གཟུགས་མཐོང་བ་ན་ཡུལ་དབང་རྣམ་
ཤེས་གསུམ་དམིགས་པ་དེ་བཞིན་དུ་རྨི་ལམ་གྱི་ཚེའང་གསུམ་པོ་དམིགས་པ་ཡིན་ནོ། །རྨི་
ལམ་དུ་དབང་ཡུལ་གཉིས་མེད་པ་དེ་བཞིན་དུ་སེམས་ཀྱང་བདེན་པར་མེད་པས། དེས་ན་
རྨི་ལམ་དུ་ཁམས་བཅོ་བརྒྱད་པོ་ཐམས་ཅད་མེད་དེ། རྨི་ལམ་གྱི་མིག་དབང་དང་། མིག་
གི་ཡུལ་གཟུགས་དང་། དེ་དག་གིས་བསྐྱེད་པའི་སེམས་མིག་གི་རྣམ་ཤེས་གསུམ་པོ་ཐམས་
ཅད་ཀྱང་ནི་མཚུངས་པར་ཐ་སྙད་དུ་རྫུན་པ་ལོག་པའི་ཀུན་རྫོབ་ཡིན་ནོ། །དེ་བཞིན་དུ་རྣ་
བའི་དབང་པོ་དང་། སོགས་པ་སྣ་ལྕེ་ལུས་ཡིད་ཆོས་ཀྱི་ཁམས། ཡིད་ཀྱི་རྣམ་པར་ཤེས་
པ་སྟེ། ལྷག་མ་རྣམས་ཀྱི་དབང་ཡུལ་རྣམ་ཤེས་གསུམ་པོའང་སྐྱེ་བ་རྒྱུ་འབྲས་སུ་མེད་པས་
རྫུན་པ་འབའ་ཞིག་ཡིན་པའི་ཕྱིར་རོ། །རྨི་ལམ་གྱི་གནས་སྐབས་ཀྱི་ཁམས་བཅོ་བརྒྱད་པོ་
ཇི་ལྟ་བ་དེ་བཞིན་དུ་སད་པའི་སྐབས་འདིར་ཡང་ཕྱི་ནང་གི་དངོས་པོར་སྣང་བ་རྣམས་རྫུན་པ་
ཡིན་ཏེ། དེར་སྣང་གི་སེམས་རྣམ་ཤེས་དྲུག་པོ་དེ་ཡོད་པ་མ་ཡིན་ལ། གཟུགས་སོགས་
སྤྱོད་ཡུལ་དྲུག་ཀྱང་མེད་ཅིང་རྟེན་དབང་པོ་དྲུག་པོ་རྣམས་ཀྱང་མེད་པའི་ཕྱིར་རོ། །གསུམ་
པ་དེའི་ཕྱིར་ན་རྨི་ལམ་གྱི་དཔེས་དངོས་པོ་ཐམས་ཅད་རྫུན་པར་འགྲུབ་ཚུལ་ནི། འཇིག་རྟེན་
འདི་ན་ཇི་ལྟར་གཉིད་སད་པའི་གནས་སྐབས་སུ་ཡུལ་དབང་རྣམ་ཤེས་གསུམ་ཡོད་པ་དེ་བཞིན་
དུ་ཇི་སྲིད་དུ་གཉིད་མ་སད་པ་དེ་སྲིད་དེ་ལའང་གསུམ་པོ་ཡོད་དེ། གསུམ་དུ་སྣང་བ་ཡོད་
ཅིང་སྣང་བ་ལྟར་ཞེན་པའང་ཡོད་པའི་ཕྱིར། གཉིད་ལས་སད་པར་གྱུར་པ་ན་རྨི་ལམ་གྱི་
ཡུལ་དབང་རྣམ་ཤེས་གསུམ་ཆར་ཡོད་པ་མིན་པ་ལྟར་གཏི་མུག་གི་གཉིད་མ་ལུས་པ་དྲུང་ནས་
སད་པ་ལས་ཆོས་དབྱིངས་མངོན་སུམ་དུ་མཛད་པའི་སངས་རྒྱས་ལ་ནི་རྨི་ལམ་གྱི་གསུམ་པོ་དེ་
སད་པའི་དུས་དེ་བཞིན་དུ་སྣང་བ་ཡོད་པ་མ་ཡིན་ནོ། །གཉིས་པ་སྐྲ་ཤད་ཀྱི་དཔེ་དགག་པ་
ནི། མིག་རབ་རིབ་ཅན་གྱིས་ཡོད་པ་མིན་པའི་སྐྲ་ཤད་ལ་སོགས་པ་མཐོང་བའི་ཕྱིར་ཕྱི་དོན་
མེད་ཀྱང་དེར་སྣང་གི་ཤེས་པ་ཡོད་པར་གྲུབ་བོ་ཞེ་ན། དེའང་མི་རིགས་ཏེ། མིག་གི་
དབང་པོ་རབ་རིབ་ཀྱི་སྐྱོན་དང་བཅས་པའི་མིག་བློ་གང་གིས་རབ་རིབ་ཀྱི་མཐུ་ལས་སྐྲ་ཤད་
ལ་སོགས་པའི་ཡུལ་རྣམས་གང་མཐོང་བ་དེ་རང་མཐོང་མཁན་གྱི་བློ་དེ་ལ་ལྟོས་ནས་ཡུལ་སྐྲ་

ཤད་དང་ཡུལ་ཅན་སྐྲ་ཤད་སྣང་བའི་ཤེས་པ་གཉིས་ཆར་བདེན་པ་ཡིན་ཏེ། དེ་དང་དེར་
སྣང་བའི་ཕྱིར་རོ། །རབ་རིབ་མེད་པའི་དོན་གསལ་བར་མཐོང་བའི་དབང་ཤེས་ལ་ལྟོས་
ནས་དེའི་ཡུལ་ཅན་གཉིས་ཀའང་རྫུན་པ་ཡིན་ཏེ། གཉིས་ཀའང་དེ་ལ་མི་སྣང་བའི་ཕྱིར་རོ། །
དེ་ལྟ་མ་ཡིན་པར་གལ་ཏེ་རབ་རིབ་ཅན་ལ་ཤེས་བྱའི་ཡུལ་སྐྲ་ཤད་མེད་པར་སྐྲ་ཤད་ཀྱི་རྣམ་པ་
ཅན་གྱི་རང་བཞིན་གྱིས་གྲུབ་པའི་བློ་སྐྱེ་བ་ཡོད་ན། འཁར་གཞོང་ལ་སོགས་པའི་ཡུལ་
གཅིག་ལ་རབ་རིབ་ཡོད་མེད་གཉིས་ཀྱིས་བལྟ་བ་ན་སྐྲ་ཤད་དེ་ཡོད་པ་དང་མེད་པར་སྣང་བའི་
ཡུལ་འཁར་གཞོང་ལ་སོགས་པ་དེ་དང༌། རབ་རིབ་ཡོད་མེད་དེ་གཉིས་ཀྱི་མིག་ནི་རྗེས་
འབྲེལ་བའི་སྟེ་བ་ལྟ་བར་མཚུངས་པས་ཇི་ལྟར་རབ་རིབ་ཅན་བཞིན་དུ་རབ་རིབ་མེད་པ་ལའང་
སྣོད་དག་པ་དེར་སྐྲ་ཤད་མཐོང་བའི་བློ་སྐྱེ་བར་འགྱུར་ན། རབ་རིབ་མེད་པར་སྐུ་བློ་སྐྱེས་པ་
དེ་ལྟ་མ་ཡིན་པ་དེའི་ཕྱིར་ན་ཡུལ་མེད་པར་ཡུལ་ཅན་གྱི་བློ་དེ་ནི་ནམ་ཡང་ཡོད་པ་མིན་ནོ། །
འདི་ནི་རང་བཞིན་གྱིས་གྲུབ་པའི་གཞན་ལས་སྐྱེ་ན། གཞན་ཡིན་ཚད་ཐམས་ཅད་ལས་སྐྱེ་
བ་འཕེན་པ་བཞིན་དུ་རང་བཞིན་གྱིས་གྲུབ་པའི་ཤེས་པ་གཅིག་སྐྱེ་ན་ཡུལ་སྐྲ་ཤད་མེད་པར་
མཚུངས་པ་ལ། རབ་རིབ་ཅན་ལ་དེ་མཐོང་བ་སྐྱེ་ལ། རབ་རིབ་མེད་པ་ལ་དེ་མཐོང་བ་
མི་སྐྱེ་བ་མི་འཐད་དེ། ཤེས་པ་དེ་རབ་རིབ་ལ་མི་ལྟོས་པར་འཕུལ་ནུས་པས་འབྲེལ་མེད་དུ་
འགྲོ་བའི་ཕྱིར་རོ། །
གཉིས་པ་བག་ཆགས་ཀྱི་ནུས་པ་སྨིན་པ་ལས་དོན་སྣང་གི་ཤེས་པ་སྐྱེ་ཚུལ་དགག་པ་ལ་
གསུམ། བག་ཆགས་སྨིན་མ་སྨིན་ཉིད་ལས་དོན་སྣང་གི་རྣམ་ཤེས་སྐྱེ་བ་དང་མི་སྐྱེ་བ་དགག་
པ། སླར་ཡང་ཕྱི་རོལ་མེད་པར་རྣམ་ཤེས་ཡོད་ཚུལ་བརྗོད་པ་དགག་པ། དེ་བཀག་པ་
ལ་ལུང་གིས་གནོད་པ་མེད་པར་བསྟན་པའོ། །དང་པོ་ལ་ཕྱོགས་སྔའི་འདོད་པ་བརྗོད་པ་ནི།
སྐྲ་ཤད་དུ་སྣང་བའི་སྐྲ་ཤད་ལྟ་བུའི་ཡུལ་གྱི་ཡོད་པ་ཉིད་རྣམ་ཤེས་སྐྱེ་བའི་རྒྱུ་ཡིན་ན། རབ་
རིབ་མེད་པ་ལའང་སྐྲ་ཤད་སྣང་བར་འགྱུར་བ་ཞིག་ན་དེ་ནི་མ་ཡིན་ནོ། །འོ་ན་ཅི་ཞེ་ན། རྒྱུ་
མཚན་གང་གི་ཕྱིར་ན་རབ་རིབ་མེད་པའི་མཐོང་བ་རྣམ་པར་དག་པ་ལ་སྐྲ་ཤད་སོགས་སྣང་
བའི་བློའི་བག་ཆགས་ཀྱི་ནུས་པ་སྨིན་པ་མེད་པ་དེའི་ཕྱིར་རབ་རིབ་མེད་པ་དེ་ལ་སྐྲ་ཤད་
སོགས་སྣང་བའི་མིག་བློ་འབྱུང་བར་མི་འགྱུར་གྱི། གཞི་དེར་ཤེས་བྱའི་ཡུལ་སྐྲ་ཤད་སོགས་
ཡོད་པའི་དངོས་པོ་དང་བྲལ་བ་སྟེ་མེད་པས་སྐྲ་ཤད་སོགས་སྣང་བའི་བློ་མི་འབྱུང་བ་མིན་ནོ། །

དེས་ན་གང་ཟག་གང་ལ་སྒྲའི་རྣམ་པ་ཅན་གྱི་ཤེས་པ་སྔ་མས་བཞག་པའི་བག་ཆགས་ཀྱི་ནུས་པ་
སྨིན་པ་དེ་ཁོ་ན་ལ་སྐྲ་སོགས་སྣང་བའི་མིག་ཤེས་འབྱུང་བ་ཡིན་ནོ་ཞེ་ན། དེ་འགོག་བྱེད་ཀྱི་
རིགས་པ་ལ་གཉིས་ལས། དང་པོ་མདོར་བསྟན་པ་ནི། ཁྱོད་ཀྱི་འདོད་པ་ལྟར་ནུས་པ་དེ་
སྨིན་པར་རང་བཞིན་གྱིས་གྲུབ་ན། དེ་ལས་རྣམ་ཤེས་འབྱུང་བ་དེའང་དུས་རྟག་ཏུ་འབྱུང་
བར་འགྱུར་བས། དེས་ན་དུས་ཀུན་ཏུ་འཁྲུལ་ཤེས་ནམ་ཡང་མེད་པར་མི་འགྱུར་བའི་ཕྱིར་
དང་། འོག་ནས་འཆད་པར་འགྱུར་བའི་རིགས་པས་ནུས་པ་རང་བཞིན་གྱིས་གྲུབ་པ་དེ་མེད་
པར་འགྲུབ་པས། དེས་ན་ནུས་པ་སྨིན་མ་སྨིན་ལས་ཤེས་པ་སྐྱེ་མི་སྐྱེའི་རྣམ་གཞག་འདི་ནི་
སྒྲུབ་བྱེད་གང་གིས་ཀྱང་འགྲུབ་པར་འགྱུར་བ་མ་ཡིན་ནོ། །གཉིས་པ་རྒྱས་པར་དགག་པ་
ལ་གསུམ་ལས། དང་པོ་ད་ལྟ་བའི་ནུས་པ་དགག་པ་ནི། གལ་ཏེ་ནུས་པ་རང་བཞིན་
གྱིས་གྲུབ་པ་གཅིག་ཡོད་ན་སྨིན་མ་སྨིན་འཇོག་ཏུ་ཆུག་ཀྱང་དེ་མེད་དོ། །ཇི་ལྟར་མེད་ན་འདས་
མ་འོངས་དང་ད་ལྟ་བ་གང་དང་འབྲེལ་པ་ཞིག་ཏུ་འགྱུར་གྲང་། དེ་ལ་རེ་ཞིག་ད་ལྟ་བ་ལ་
ནུས་པ་འདོད་པ་ན་ནུས་པའི་རྣམ་ཤེས་ཞེས་རྣམ་དབྱེ་དྲུག་པའི་སྒྲ་དང་། ནུས་པ་ལས་རྣམ་
ཤེས་ཞེས་ལྔ་པ་གཉིས་ཀ་ལྟར་མི་རུང་སྟེ། ནུས་པའི་ཞེས་དྲུག་སྒྲ་དེས་རྣམ་ཤེས་ཉིད་ནུས་
པ་ཡིན་པར་སྟོན་པས་རྣམ་ཤེས་ཉིད་རྣམ་ཤེས་ཀྱི་རྒྱུར་འགྱུར་བར་འདོད་ན་འབྲས་བུ་རྒྱུ་མེད་པ་
ཅན་དུ་འགྱུར་རོ། །ནུས་པ་ལས་ཞེས་འབྱུང་ཁུངས་ཀྱི་སྒྲས་བརྗོད་ནའང་དེས་ནུས་པ་དང་
རྣམ་ཤེས་གཉིས་སྔ་ཕྱིར་སྟོན་པས་རྣམ་ཤེས་ནུས་པ་ལས་འབྱུང་བ་མི་རིགས་ཏེ། རྣམ་ཤེས་
དང་དུས་མཉམ་དུ་ནུས་པ་ཡོད་པའི་ཕྱིར། དེས་ན་རྣམ་ཤེས་སྐྱེས་པ་ད་ལྟ་བ་ལ་ནུས་པ་ད་
ལྟ་བས་ཕན་འདོགས་བྱེད་མིན་པའི་ཕྱིར་རྣམ་ཤེས་ད་ལྟ་བའི་ནུས་པ་རང་བཞིན་གྱིས་གྲུབ་པ་
ནི་སྲིད་པའམ་ཡོད་པ་མ་ཡིན་ནོ། །གཉིས་པ་མ་འོངས་པའི་ནུས་པ་དགག་པ་ནི། རྣམ་
ཤེས་མ་སྐྱེས་པའི་ངོ་བོ་མ་འོངས་པ་ལའང་རང་སྐྱེད་པའི་ནུས་པ་ད་ལྟ་བ་རང་བཞིན་གྱིས་གྲུབ་
པ་དེ་ཡོད་པ་མིན་ཏེ། ཁྱད་པར་གྱི་གཞི་རྣམ་ཤེས་མེད་པར་ནི་རྣམ་ཤེས་དེས་ཁྱད་པར་དུ་
བྱས་པ་ཅན་གྱི་ནུས་པ་དེ་ཡོད་པ་མིན་ཏེ། ནུས་པ་འདི་ནི་རྣམ་ཤེས་འདི་སྐྱེད་པའི་ནུས་པ་
ཡིན་ཞེས་ཇི་ལྟར་སྨྲ། དེ་ལྟ་མ་ཡིན་ན་མོ་གཤམ་གྱི་བུ་ལའང་རང་སྐྱེད་ཀྱི་ནུས་པ་དེ་ནི་ཡོད་
པར་ཐལ་ཏེ། མ་སྐྱེས་པ་ལ་རང་སྐྱེད་ཀྱི་ནུས་པ་ཡོད་པར་མཚུངས་པའི་ཕྱིར། གལ་
ཏེ་རྣམ་ཤེས་གང་ཞིག་དེ་རིང་གི་དུས་སུ་མེད་ཀྱང་སང་འབྱུང་བའམ་སྐྱེ་བར་འགྱུར་བ་དེ་སྙིང་

ལ་བསམས་ནས་རྣམ་ཤེས་མ་འོངས་པའི་ནུས་པ་ཞེས་བསྙད་པར་འདོད་ན་མ་འོངས་པ་ལ་གོ་
རིམ་མེད་པས་རེས་འགའ་བ་ཡིན་པའི་ཕྱིར་ནུས་པ་བདེན་གྲུབ་མེད་པར་ནུས་པ་འདི་ལ་བརྟེན་
པ་ཡི་འབྱུང་འགྱུར་གྱི་རྣམ་ཤེས་མ་འོངས་པའང་མེད་དོ། །གཞན་ཡང་ལྟོས་ནས་འཇོག་ན་
ནི་ཕན་ཚུན་གྱི་དོན་གཅིག་ལ་གཅིག་བརྟེན་པའི་འགྲུབ་པར་འགྱུར་རོ། །དེ་ནི་རིང་པོ་དང་།
ཐུང་ངུ་དང་
། ཕ་རོལ་དང་། ཚུ་རོལ་བཞིན་མཐར་གཉིས་ཀ་གྲུབ་པ་མིན་པ་ཉིད་ཡིན་
ཅེས་མཁྱེན་རབ་ཀྱི་དམ་པ་མངའ་བ་འཕགས་པ་ཡབ་སྲས་རྣམས་ཀྱིས་གསུངས་སོ། །གསུམ་
པ་འདས་པ་ལ་ནུས་པ་དགག་པ་ནི། གལ་ཏེ་སྐྱེས་ནས་འགག་བཞིན་པའི་རྣམ་པར་ཤེས་
པས་རང་གི་འབྲས་བུ་སྐྱེད་པའི་དོན་དུ་ཀུན་གཞིའི་རྣམ་ཤེས་ལ་བག་ཆགས་ཀྱི་ནུས་པའི་ཁྱད་
པར་བདེན་གྲུབ་ཏུ་བཞག་པ་རྣམ་ཤེས་སྔ་མ་འགགས་པའི་ནུས་པ་སྨིན་པ་དེ་ལས་འབྱུང་འགྱུར་
གྱི་རྣམ་ཤེས་འབྱུང་བར་འགྱུར་བ་ལ་འདོད་དོ་ཞེ་ན། འོ་ན་སྔོ་འཛིན་རྣམ་ཤེས་ཀྱི་རྒྱུན་ལས་
གཞན་སེར་འཛིན་རྣམ་ཤེས་ཀྱི་སྐད་ཅིག་དང་པོའི་ནུས་པ་ལས་སེར་འཛིན་རྣམ་ཤེས་ལས་
གཞན་སྔོ་འཛིན་རྣམ་ཤེས་སྐད་ཅིག་གཉིས་པ་འབྱུང་བར་འགྱུར་ཏེ། སེར་འཛིན་སྐད་ཅིག་དང་
པོ་དང་སྔོ་འཛིན་སྐད་ཅིག་གཉིས་པ་གཉིས་གཞན་ཡིན་པ་དེ་བཞིན་དུ་རྒྱུན་ཅན་སེར་འཛིན་
སྐད་ཅིག་སྔ་ཕྱི་རྣམས་གནས་སྐབས་དེར་ཕན་ཚུན་རྫས་ཐ་དད་དེ་འབྲེལ་མེད་དོན་གཞན་དུ་
ཡོད་པར་འདོད་པའི་ཕྱིར། དེའི་ཕྱིར་ན་འབྲས་བུ་ཡིན་མིན་ཐམས་ཅད་རྒྱུ་ཡིན་མིན་ཀུན་
ལས་འབྱུང་བར་འགྱུར་རོ། །ཉེས་སྤོང་གི་ལན་ནི། གལ་ཏེ་སྐད་ཅིག་སྔ་ཕྱི་རིམ་གྱིས་
འཇུག་པའི་གནས་སྐབས་དེར་ནི་རྒྱུན་ཅན་སྐད་ཅིག་སྔ་ཕྱིའི་རྫས་ཐ་དད་པ་རང་གི་མཚན་ཉིད་
ཀྱིས་གྲུབ་པ་ཡོད་མོད་ཀྱི། དེ་ལྟ་ནའང་སྐད་ཅིག་སྔ་ཕྱི་བ་དེ་དག་ལ་རྒྱུན་ནི་ཐ་དད་མེད་པ་
གཅིག་ཁོ་ན་ཡིན་པ་དེའི་ཕྱིར་ན་ཐམས་ཅད་ལས་ཐམས་ཅད་སྐྱེ་བར་ཐལ་བའི་ཉེས་པ་མེད་ཅེ་
ན། སྔ་ཕྱི་ངོ་བོ་ཉིད་ཀྱིས་གྲུབ་པའི་སོ་སོ་བ་ལ་རྒྱུད་གཅིག་གྲུབ་ན་སྐྱོན་མེད་དུ་ཆུག་ཀྱང་།
རྒྱུད་གཅིག་པ་འདི་ནི་མ་གྲུབ་པས་བསྒྲུབ་བྱ་ཞིག་གོ །ཅིའི་ཕྱིར་ཞེ་ན། རྣམ་ཤེས་སྔ་ཕྱི་
རང་བཞིན་གྱིས་གྲུབ་པའི་སོ་སོ་བ་རྣམས་ལ་ཐ་མི་དད་པའི་རྒྱུན་གཅིག་རྗེས་སུ་འཇུག་པའི་གོ་
སྐབས་མི་རིགས་པའི་ཕྱིར་རོ། །དེའང་དཔེར་ན་བྱམས་པ་དང་ཉེར་སྦས་ལ་བརྟེན་པ་སྟེ་
རྒྱུད་དུ་གཏོགས་པའི་ཆོས་རྣམས་ནི་གང་ཟག་སོ་སོ་གཞན་ཉིད་ཡིན་པའི་ཕྱིར་ན་རྒྱུད་གཅིག་ཏུ་
གཏོགས་པ་མིན་པ་དེ་བཞིན་དུ་རྣམ་པར་ཤེས་པ་སྐད་ཅིག་སྔ་ཕྱི་གང་དག་རང་གི་མཚན་ཉིད་

ཀྱིས་གྲུབ་པའི་སོ་སོ་བ་དེ་དག་ནི་རྒྱུད་གཅིག་ཏུ་གཏོག་པ་སྟེ་གཅིག་པ་ཉིད་དུའང་རིགས་པ་
དང་ལྡན་པ་མ་ཡིན་ནོ། །གཉིས་པ་བག་ཆགས་ཀྱི་ནུས་པ་སྨིན་པ་ལས་དོན་གྱིས་སྟོང་པའི་
ཤེས་པ་སྐྱེ་བ་དགག་པ་ལ་གཞན་ལུགས་བརྗོད་པ་ནི། མིག་གི་བློ་སྟེ་རྣམ་པར་ཤེས་པ་སྐྱེ་
བའི་རང་གི་ནུས་པ་བག་ཆགས་གང་ཞིག་རྣམ་ཤེས་སྔ་མས་ཀུན་གཞི་ལ་རང་འགག་བཞིན་པ་
དེ་ལས་དེ་མ་ཐག་ཏུ་འཇོག་པར་བྱེད་ལ། དེ་སྨིན་པ་ལས་དུས་ཕྱིས་སྔ་མ་དེའི་རྣམ་པའི་
རྗེས་སུ་བྱེད་པའི་མིག་ཤེས་ཀུན་ནས་སྐྱེ་བར་འགྱུར་ཞིང་། རང་གི་སྟེ་མིག་གི་རྣམ་ཤེས་དེ་
ནུས་པའི་སྐད་ཅིག་བར་མེད་པ་གང་ཞིག་ལས་སྐྱེ་བའི་རྟེན་གྱི་ནུས་པ་དེ་ལ་མ་རིག་པའི་དབང་
གིས་འཇིག་རྟེན་པ་རྣམས་དབང་པོ་གཟུགས་ཅན་མིག་ཅེས་བྱ་བ་ཡིན་ནོ་སྙམ་པར་རྟོགས་ཀྱི།
རྣམ་ཤེས་ལས་རྫས་ཐ་དད་པའི་མིག་དབང་ནི་ཡོད་པ་མིན་ནོ། ། དེ་བཞིན་དུ་དབང་པོ་གཞན་
ཡང་ཤེས་པར་བྱའོ། །དེར་མ་ཟད་ཕྱི་རོལ་གྱི་གཟུགས་ཀྱང་རྣམ་པར་ཤེས་པ་ལས་ཐ་དད་
པ་མིན་ཏེ། འཇིག་རྟེན་འདི་ན་མིག་སོགས་དབང་པོ་ལྔ་ལས་བྱུང་བའི་གཟུགས་སོགས་
རྣམ་པར་རིག་པ་སྔོན་པོ་ལ་སོགས་པ་རྣམས་ཕྱི་རོལ་གྱི་གཟུང་བ་ལ་ལྟོས་པ་མེད་པར་རྣམ་
ཤེས་རང་གི་ས་བོན་ཀུན་གཞི་ལ་བཞག་པ་སྨིན་པ་ལས་སྔོ་སོགས་ཡུལ་དུ་སྣང་བ་ཉིད་འབྱུང་
བར་ཡིན་པ་མ་རྟོགས་ནས། འཇིག་རྟེན་པའི་སྐྱེ་བོས་སེམས་སྔོ་སོགས་སུ་སྣང་བ་ལ་ཕྱི་
རོལ་གྱི་དོན་གཟུང་བར་ཡིན་པ་སེམས་ཤིང་ཁས་ལེན་པར་བྱེད་དེ། དཔེར་ན་མཚོ་ཤིན་ཏུ་
དྭངས་པའི་འགྲམ་དུ་སྐྱེས་པའི་ཤིང་གི་ཡལ་ག་ལ་བཏགས་པའི་པདྨ་རཱ་གའི་གཟུགས་བརྙན་
མཚོ་ནང་དུ་ཤར་བ་ལ་པདྨ་རཱ་གར་སེམས་པ་བཞིན་ནོ། །གཞན་ཡང་བཤད་པའི་རྣམ་པ་
གཅིག་ཏུ་ན་རྨི་ལམ་གྱི་གནས་སྐབས་ན་ནི་གཟུགས་སོགས་ཕྱིའི་ཡུལ་དོན་གཞན་མེད་པར་རྨི་
ལམ་གྱི་ཤེས་པ་རང་གི་རྒྱུ་བག་ཆགས་ཀྱི་ནུས་པ་སྨིན་པ་ལས་ཕྱི་རོལ་གྱི་གཟུགས་སྒྲ་སོགས་
དེ་ཡི་རྣམ་པ་ཅན་གྱི་སེམས་འབྱུང་བ་ཇི་ལྟ་བ་དེ་བཞིན་དུ་ཐ་མལ་གྱི་གཉིད་སད་པའི་གང་
ཟག་ལའང་གནས་སྐབས་འདིར་ཕྱི་རོལ་གྱི་དོན་མེད་པར་དོན་སྣང་གི་ཡིད་ནི་ཡོད་དོ་ཞེ་ན།
དེ་དགག་པ་ལ་བཞི་ལས། དང་པོ་ཕྱི་རོལ་མེད་པར་ཤེས་པ་ཁོ་ན་དོན་སྣང་གི་རྣམ་པར་སྐྱེ་
ན་སད་དུས་སུ་ལོང་བ་ལ་གཟུགས་སྣང་བར་ཐལ་བས་དགག་པ་ནི། ཇི་ལྟར་ཏེ་དཔེར་ན་
མིག་དབང་དང་གཟུགས་མེད་པར་ནི་རྨི་ལམ་དུ་བག་ཆགས་སྨིན་པ་ལས་སྔོ་སོགས་ཡུལ་དུ་
སྣང་བའི་ཡིད་ཤེས་ཀྱི་སེམས་འབྱུང་བ་དེ་ལྟར་དུ་མིག་དབང་མེད་པར་ཡང་རྣམ་ཤེས་རང་གི་

ས་བོན་བག་ཆགས་སྨིན་པ་ལས་ལོང་བ་ལའང་གཉིད་སད་པའི་སྐབས་འདིར་མ་ལོང་བ་ལྟ་
བུའི་སྔོ་སོགས་མཐོང་བའི་ཤེས་པ་ཅིས་མི་སྐྱེ་སྟེ། རྨི་ལམ་དང་སད་པ་གཉིས་ཀར་ཡང་མིག་
དབང་མེད་པར་མཚུངས་པའི་ཕྱིར་རོ། །གཉིས་པ་སད་དུས་ཀྱི་ལོང་བ་དེ་ནུས་པ་མ་སྨིན་པ་
ལ་འདོད་ན་རྨི་ལམ་གྱི་ཚེའང་གཟུགས་སྣང་མི་སྐྱེ་བར་ཐལ་བས་དགག་པ་ནི། གལ་ཏེ་ཁྱོད་
ཀྱི་ལུགས་ལྟར་ན་མིག་དབང་ཡོད་མེད་གཟུགས་མཐོང་མི་མཐོང་གི་རྒྱུར་མི་འཇོག་པར་རྨི་
ལམ་དུ་དྲུག་པ་ཡིད་ཀྱི་རྣམ་པར་ཤེས་པ་ཡི་རང་སྐྱེད་བྱེད་ཀྱི་ནུས་པ་སྨིན་པ་ཡོད་ལ། སད་
པའི་སྐབས་དེར་མེད་པར་གྱུར་པས་ཇི་སྐད་བཤད་པའི་ཉེས་པ་མེད་སྙམ་ན། གལ་ཏེ་རིགས་པ་
མེད་པར་ཚིག་ཙམ་གྱིས་དེ་སྐད་སྨྲས་ན་ཁོ་བོ་ཅག་གིས་ཀྱང་སྨྲས་པས་ཆོག་སྟེ། དྲུག་པ་ཡིད་ཀྱི་
རྣམ་པར་ཤེས་པའི་ནུས་པ་སྨིན་པ་དེ་ཇི་ལྟར་སད་པའི་སྐབས་འདིར་མེད་པ་དེ་ལྟར་དུ་རྨི་ལམ་
གྱི་ཚེའང་དྲུག་པའི་ནུས་པ་སྨིན་པ་དེ་མེད་ཅེས་བརྗོད་ན་ཅིས་མི་རིགས་ཏེ་རིགས་སོ། །རྨི་
ལམ་དུ་གཉིད་ཡོད་པའི་རྐྱེན་གྱིས་དྲུག་པའི་ནུས་པ་སྨིན་པ་ཡོད་དོ་ཞེ་ན། ཇི་ལྟར་གཉིད་
དང་མིག་དབང་མེད་པ་སད་པའི་སྐབས་འདི་ཡི་ལོང་བ་ལ་དོན་སྣང་གི་བག་ཆགས་སྨིན་པའི་
རྒྱུ་མིན་པ་དེ་ལྟར་རྨི་ལམ་གྱི་སྐབས་ཉིད་དུ་ཡང་གཉིད་དེ་ནི་དོན་སྣང་གི་བག་ཆགས་སྨིན་པའི་
རྒྱུ་མ་ཡིན་ཏེ། ཕྱི་རོལ་མེད་པར་ཤེས་པ་རང་བཞིན་གྱིས་གྲུབ་པ་རྐྱེན་བག་ཆགས་སྨིན་པ་
ལ་མི་ལྟོས་པའི་ཕྱིར། གསུམ་པ་དེས་ན་ཡུལ་དབང་ཤེས་གསུམ་བདེན་རྫུན་མཉམ་པར་
བསྟན་པ་ནི། གང་གི་ཕྱིར་བག་ཆགས་རྫུན་པ་ལས་རྨི་ལམ་གྱི་དོན་སྣང་གི་ཤེས་པ་རྫུན་པ་
སྐྱེ་བ་དེའི་ཕྱིར་རྨི་ལམ་དུ་ཡང་སད་པའི་སྐབས་དེ་ལྟར་དངོས་པོ་གཟུགས་སྣང་གི་མིག་དབང་
ནི་རྫུན་པའི་ཡུལ་ཅན་རྨི་ལམ་གྱི་ཤེས་པ་དེ་རྟོགས་པའམ། འགྲུབ་པའི་རྒྱུར་ཁས་བླང་
བར་བྱའོ། །བཞི་པ་སེམས་ཙམ་པ་ལ་རིགས་པའི་སྒྲུབ་བྱེད་མེད་པར་བསྟན་པ་ནི། རྣམ་
པར་ཤེས་པ་སྨྲ་བ་འདི་ཡིས་དབུ་མ་པའི་རིགས་པའི་ལན་ནི་རང་གི་འདོད་པ་དང་སྦྱར་ཏེ་གང་
དང་གང་བཏབ་པ་སྒྲུབ་བྱེད་དུ་སེམས་པ་དེ་དང་དེ་ནི་དབུ་མ་པས་ཡུལ་མེད་རྣམ་ཤེས་ཡོད་
པའི་དམ་བཅའ་དང་མཚུངས་པར་མ་གྲུབ་པ་ཉིད་དུ་མཐོང་བས་རྣམ་རིག་པའི་རྩོད་པ་འདི་ནི་
སེལ་བར་བྱེད་དོ། །གསུམ་པ་ལུང་གི་སྒྲུབ་བྱེད་མེད་པར་བསྟན་པ་ནི། རྫོགས་པའི་
སངས་རྒྱས་རྣམས་ཀྱིས་ནི་རང་གི་ལུགས་ཀྱི་གསུང་རབ་འགར་ཡང་རང་བཞིན་གྱིས་གྲུབ་པའི་
དངོས་པོ་ཡོད་ཅེས་སུ་ལའང་མ་བསྟན་ཏེ། ལང་ཀར་གཤེགས་པ་ལས། སྲིད་པ་གསུམ་ནི་

བཏགས་པ་ཙམ། །ངོ་བོ་ཉིད་ཀྱིས་དངོས་པོ་མེད། །ནས། རང་བཞིན་མེད་ཅིང་
རྣམ་རིག་མེད། །ཀུན་གཞི་མེད་ཅིང་དངོས་མེད་ན། །ཞེས་སོགས་གསུངས་པའི་ཕྱིར་རོ། །
གསུམ་པ་དེ་ལྟར་བཀག་པ་དང་མི་སྡུག་པ་སྒོམ་པ་གཉིས་མི་འགལ་བར་བསྟན་པ་ནི།
གལ་ཏེ་ཡུལ་ཕྱི་དོན་མེད་པར་དེར་སྣང་གི་ཤེས་པ་རང་བཞིན་གྱིས་གྲུབ་པ་མེད་ན། གང་
རྣལ་འབྱོར་པ་འགའ་ཡིས་བླ་མའི་མན་ངག་ལ་བརྟེན་ནས་མི་སྡུག་པའི་ཏིང་ངེ་འཛིན་བསྒོམ་
པ་ན་ཀེང་རུས་ཀྱིས་ས་གཞི་གང་བར་མཐོང་བ་དེ་ཇི་ལྟར་འཐད་དེ། ཀེང་རུས་ནི་མེད་ཀྱང་
དེར་སྣང་གི་ཤེས་པ་ཡོད་པའི་ཕྱིར་རོ་ཞེ་ན། རྣལ་འབྱོར་པས་ཀེང་རུས་ཀྱིས་ས་གཞི་གང་
བར་མཐོང་བ་གང་ཡིན་པ་དེར་ཡང་ཡུལ་ཀེང་རུས་དང༌། ཡུལ་ཅན་དེ་འཛིན་གྱི་ཤེས་པ།།
བདག་རྐྱེན་མིག་དབང་གསུམ་ཆར་གཅིག་ལ་གཅིག་ལྟོས་ནས་སྐྱེ་བ་དེ་ནི་འཇིག་རྟེན་གྱི་ཐ་
སྙད་དུའང་མེད་པ་རྫུན་པར་མཐོང་བ་ཡིན་ཏེ། དེ་ཁོ་ན་ཉིད་མ་རྟོགས་པར་ལོག་པའི་ཀུན་
རྫོབ་འཁྲུལ་པ་ཡིད་ལ་བྱེད་པ་ཡིན་པར་མདོ་ལས་བསྟན་པའི་ཕྱིར་རོ། །ཀེང་རུས་སྣང་བའི་
ཤེས་པ་རང་བཞིན་གྱིས་གྲུབ་ན། དེའི་སྣང་བའང་དེ་ལྟར་འགྱུར་བས་ཡིད་བྱེད་དེ་ཁོ་ན་
ཉིད་ཀྱི་ཡུལ་ཅན་དུ་འགྱུར་རོ། །དེ་ལྟ་མ་ཡིན་ན་ཁྱོད་ཀྱི་ཟློས་གར་གྱི་ལྟད་མོ་ལ་སོགས་པ་
ལྟ་བ་ན། ཡུལ་དེར་མིག་གཏད་པ་རྣམས་ལས་ཇི་ལྟར་གང་ཟག་གཅིག་ལ་མིག་གི་དབང་
པོའི་བློ་སྟེ་ཤེས་པའི་ཡུལ་དུ་ལྟད་མོ་རྣམས་ཇི་ལྟར་མཐོང་བ་བཞིན་ལྟད་མོ་བ་གཞན་རྣམས་
ཀྱིས་ཀྱང་མཐོང་བ་དེ་ལྟར་དུ་མི་སྡུག་པ་བསྒོམ་པའི་ཡིད་ཀྱི་ཡུལ་དུ་ཡང་ཀེང་རུས་ཀྱིས་ས་
གཞི་གང་བ་མཐོང་བར་འདོད་པར་འགྱུར་ན། དེས་ཇི་ལྟར་མཐོང་བ་དེ་བཞིན་དུ་ཀེང་རུས་
མཐོང་བའི་ཡུལ་དེར་མིག་བློ་གཏད་ནས་ལྟ་བའི་གང་ཟག་ཅིག་ཤོས་རྣལ་འབྱོར་པ་མ་ཡིན་པ་
རྣམས་ཀྱིས་ཀྱང་རྣལ་འབྱོར་པ་ལྟར་ཀེང་རུས་དེ་རྟོགས་པ་སྟེ་མཐོང་བར་འགྱུར་ཏེ། སྔོན་
པོ་སོགས་ཀྱི་རྣམ་ཤེས་བཞིན་ནོ། །དེ་ལྟ་ན་དེ་ནི་རྫུན་པ་སྟེ་ལོག་པའི་དོན་ཡིད་ལ་བྱེད་
པར་ཡང་མི་འགྱུར་རོ། །ཡང་ཡི་དྭགས་རྣམས་ཀྱིས་ཆུ་ལ་བལྟས་པ་ན་ཕྱི་དོན་གྱི་ཆུ་དང་
རྣག་ཁྲག་མེད་ཀྱང་དེར་སྣང་བ་ཡོད་དོ་ཞེ་ན། སྔར་རབ་རིབ་དང་ལྡན་པའི་མིག་གི་དབང་
པོ་ཅན་ལ་སྐྲ་ཤད་སྣང་བ་དཔེར་བཀོད་པའི་སྐབས་སུ་ལན་བཏབ་པ་དེ་དང༌། ཡུལ་མེད་
ཅིང་ཤེས་པ་ཡོད་པའི་དཔེར་མི་རུང་བར་མཚུངས་པ་ལ་ཆུ་འབབ་པའི་ཀླུང་ལ་ལས་དབང་གིས་
ཡི་དྭགས་ལ་རྣག་ཁྲག་ཏུ་སྣང་བའི་བློ་སྐྱེ་བ་དེ་ཡང་ཤེས་པར་བྱ་དགོས་ཏེ། ཁྱོད་རང་ཉིད་

ལ་ལྟོས་ནས་ཡུལ་དབང་རྣམ་ཤེས་གསུམ་ཆར་ཡོད་ཀྱང་འཇིག་རྟེན་ཐ་སྙད་པའི་མཐོང་བ་ལ་
ལྟོས་ནས་ཡུལ་དབང་རྣམ་ཤེས་གསུམ་ཆར་མེད་པའི་ཕྱིར་རོ། །གཉིས་པ་མཇུག་བསྡུ་བ་ནི།
རྒྱས་པར་བཤད་པ་དེ་དག་གི་དོན་མདོར་བསྡུ་ན། ཇི་ལྟར་ཤེས་བྱའི་ཡུལ་རང་བཞིན་གྱིས་
གྲུབ་པ་མེད་པ་དེ་བཞིན་དུ་ཡུལ་ཅན་གྱི་བློ་ཡང་རང་བཞིན་གྱིས་གྲུབ་པ་མེད་ཅེས་པའི་དོན་
འདི་ཉིད་དུ་ཤེས་པར་གྱིས་ཤིག་ཅེས་འདོམས་པར་མཛད་དོ། །
གཉིས་པ་གཞན་དབང་རང་བཞིན་གྱིས་གྲུབ་པའི་སྒྲུབ་བྱེད་ཚད་མ་དགག་པ་ལ་བཞི།
གཞན་དབང་གི་སྒྲུབ་བྱེད་རང་རིག་དགག་པ། སེམས་ཙམ་པའི་ལུགས་བདེན་གཉིས་ལས་
ཉམས་པར་བསྟན་པ། དེས་ན་ཀླུ་སྒྲུབ་ཀྱི་རྗེས་སུ་འབྲང་རིགས་པ། གཞན་དབང་དང་
འཇིག་རྟེན་པའི་ཐ་སྙད་འགོག་པ་གཉིས་མི་མཚུངས་པར་བསྟན་པའོ། །
དང་པོ་ལ་བཞི་ལས། དང་པོ་གཞན་དབང་རང་བཞིན་གྱིས་གྲུབ་པ་དགག་པ་ལ་
དེའི་སྒྲུབ་བྱེད་དྲི་བའི་ཚུལ་གྱིས་དགག་པ་མདོར་བསྟན་པ་ནི། གལ་ཏེ་ཕྱི་དོན་གྱི་གཟུང་བ་
མེད་པས་དེ་ལས་དོན་གཞན་པའི་འཛིན་པ་ཉིད་དང་བྲལ་ཞིང་། གཟུང་འཛིན་ཐ་དད་པ་
གཉིས་ཀྱིས་སྟོང་པའི་གཞན་དབང་གི་དངོས་པོ་བདེན་པར་ཡོད་ན། གཞན་དབང་འདི་ཡི་
ཡོད་པ་དེ་ཁྱོད་ཀྱི་ཤེས་པ་གང་གིས་ཤེས་པར་འགྱུར། དེ་ལ་ཡུལ་ཅན་གྱི་ཤེས་པ་འགའ་
ཞིག་གིས་མ་བཟུང་བར་ཡང་ཡོད་ཅེས་བྱ་བར་མི་རུང་སྟེ། ཧ་ཅང་ཐལ་བར་འགྱུར་བའི་
ཕྱིར་རོ། །རང་རིག་མངོན་སུམ་གྱིས་གཞན་དབང་ཡོད་པར་གྲུབ་བོ་ཞེ་ན། གཞན་
དབང་དང་ངོ་བོ་གཅིག་པའི་ཤེས་པ་དེ་ཉིད་ཀྱིས་གཞན་དབང་དེ་མྱོང་བའི་སྒོ་ནས་འཛིན་པར་
འགྲུབ་པ་མ་ཡིན་ཏེ། རལ་གྲིའི་སོས་རང་གིས་རང་མི་གཅོད་པ་དང་། སོར་མོས་རང་
ལ་མི་རེག་པ་དང་། ཡང་ཟོར་ཅན་གྱིས་ཀྱང་རང་གི་ཕྲག་པ་ལ་བཞོན་མི་ནུས་པ་བཞིན་ནོ། །
གཉིས་པ་དེ་འཐད་པའི་གཞན་གྱི་ལན་དགག་པ་ལ་གསུམ་ལས། དང་པོ་རང་རིག་རྗེས་
དཔག་གི་སྒོ་ནས་མི་འགྲུབ་པའི་ཚུལ་ནི། གལ་ཏེ་རྣམ་རིག་པ་ན་རེ། དཔེར་ན་མར་མེ་
ལ་རང་གསལ་བ་དང་མུན་པ་སེལ་བའི་ཆ་གཉིས་ཡོད་པ་ལྟར། ཤེས་པ་ལའང་རང་མྱོང་བ་
དང་ཡུལ་རྟོགས་པའི་ཆ་གཉིས་ཡོད་དེ། སྔར་ཡུལ་སེར་པོ་མཐོང་བ་ཕྱི་དུས་སུ་དེ་ལྟ་བུ་
ཞིག་མྱོང་སྙམ་པའི་དྲན་པའི་རྟགས་ལས་ཤེས་པ་རང་ཉིད་ཀྱིས་རང་མྱོང་བར་འགྲུབ་བོ་ཞེ་ན།
དེ་དགག་པས་དྲན་པ་རང་རིག་བསྒྲུབ་པའི་རང་རིགས་སུ་མ་གྲུབ་པས་དགག་པ་ནི། གལ་

ཏེ་རྫས་རང་གི་མཚན་ཉིད་ཀྱིས་གྲུབ་པའི་དབང་དུ་བྱས་ནས་ཕྱིས་ཀྱི་དུས་ཀྱི་དྲན་པ་ལས་དྲན་
ཡུལ་གྱི་ཤེས་པ་སྔ་མ་རང་རིག་པར་འགྲུབ་ན། ཕྱིར་རྒོལ་ལ་རང་རིག་མ་གྲུབ་པ་བསྒྲུབ་
པར་བྱ་བའི་ཕྱིར་དུ་བརྗོད་པ་ཡི་དྲན་པ་རང་བཞིན་གྱིས་ཡོད་པར་མ་གྲུབ་པ་འདིས་ནི་རང་
རིག་སྒྲུབ་པར་བྱེད་པ་མིན་ཏེ། སྒྲ་མི་རྟག་པར་སྒྲུབ་པ་ལ་མིག་གི་གཟུང་བྱ་བཀོད་པ་
བཞིན་ནོ། །དྲན་པ་རྫས་སུ་ཡོད་པ་ནི་མཐའ་བཞིའི་སྐྱེ་བ་འགོག་པས་ཁེགས་སོ། །འོན་
ཏེ་ཐ་སྙད་ཀྱི་དབང་དུ་ཡིན་ན་ནི་མ་ངེས་པ་ཡིན་ཏེ། རང་རིག་མེད་པར་ཡང་དྲན་པ་འབྱུང་
བར་འོག་ནས་སྒྲུབ་པའི་ཕྱིར་རོ། །གལ་ཏེ་ཤེས་པས་རང་གི་བདག་ཉིད་རིག་པ་དང་ཡུལ་
རིག་པར་བྱེད་པ་ནི་གྲུབ་ཏུ་ཆུག་ལ་རག་མོད་ཀྱི། དེ་ལྟ་ནའང་དུས་ཕྱིས་ཀྱི་དྲན་པའི་ཤེས་
པས་སྔར་གྱི་ཡུལ་དང་ཡུལ་ཅན་དེ་དག་མྱོང་བ་དྲན་པར་རིག་པ་མིན་ཏེ། སྔར་གྱི་མྱོང་བ་
དང་ཕྱིས་ཀྱི་དྲན་པ་རང་བཞིན་གྱིས་གྲུབ་པའི་གཞན་ཉིད་དུ་ཁྱེད་ཀྱིས་ཁས་བླངས་པའི་ཕྱིར།
དཔེར་ན་བྱམས་པའི་རྒྱུད་ཀྱི་དྲན་པས་རང་གིས་མ་ཤེས་པའི་ཉེར་སྦས་ཀྱི་རྒྱུད་ལ་སྐྱེས་པའི་
ཡུལ་མྱོང་བ་དང་རང་རིག་པ་སོགས་མི་ཤེས་པ་བཞིན་ནོ། །གཏན་ཚིགས་འདིས་ནི་མྱོང་
དྲན་རྒྱུད་གཅིག་ཏུ་གཏོགས་པ་དང་། རྒྱུ་དང་འབྲས་བུའི་ངོ་བོ་ཡིན་པའི་ཕྱིར་ཞེས་ཁྱད་པར་
སྦྱར་བ་དག་ཀྱང་འཇོམས་ཏེ། གཞན་པའི་ཕྱིར་རྒྱུད་ཐ་དད་པའི་མྱོང་དྲན་བཞིན་ནོ། །
གཉིས་པ་རང་ལུགས་ལ་རང་རིག་མེད་ཀྱང་དྲན་པ་སྐྱེ་བར་འཐད་པ་ནི། འོ་ན་ཁྱོད་ལའང་
མཚུངས་སོ་ཞེ་ན། མི་མཚུངས་ཏེ། རྒྱུ་མཚན་གང་གི་ཕྱིར་ན་མངོན་སུམ་གང་གིས་ཡུལ་
སྔོན་པོ་སོགས་ཉམས་སུ་མྱོང་བར་གྱུར་པ་དེ་ལས་ཕྱིས་ཀྱི་དྲན་པ་འདི་ངོ་བོས་རྫས་གཞན་དུ་ང་
དབུ་མ་པ་ལ་ཡོད་པ་མིན་པ་ནི་སྔར་བཤད་ཟིན་ལ། དོན་གཞན་དུ་མེད་པ་དེའི་ཕྱིར་སྔར་
ཡུལ་ཉམས་མྱོང་གིས་ཤེས་པས་མྱོང་བ་དང་བཅས་པ་དེ་ཕྱིས་དྲན་པའི་ཤེས་པས་མ་མྱོང་བ་དང་
མ་བཅད་པ་མིན་པས། འདི་སྔར་ཡང་ང་ཡིས་མཐོང་སྙམ་དུ་དྲན་པ་སྐྱེ་བར་འགྱུར་ཏེ།
འདི་ཡང་མ་བརྟགས་མ་དཔྱད་པར་འཇིག་རྟེན་པ་རྣམས་ཀྱི་ཁར་སང་དེ་དེ་རིང་དྲན་ཟེར་བ་
ཙམ་ལ་ལྟོས་ནས་འཇོག་པས་ཐ་སྙད་བདེན་པའི་ཚུལ་ལུགས་ཡིན་གྱི། དཔྱད་ནས་མ་ཡིན་
ཏེ། བཏགས་དོན་བཙལ་ན་རྫུན་པ་ཡིན་པས་འཇིག་པར་འགྱུར་རོ། །གསུམ་པ་རིགས་
པ་གཞན་གྱིས་ཀྱང་རང་རིག་མི་འགྲུབ་པའི་ཚུལ་ནི། ཇི་སྐད་བཤད་པའི་རིགས་པ་དེ་དག་
གི་ཕྱིར་ན་རང་རིག་ཡོད་པ་མ་ཡིན་ཞིང་ཤེས་པ་གཞན་གྱིས་ཀྱང་མི་འཛིན་ན། རྣམ་རིག་

པ་ཁྱོད་ཀྱི་གཞན་དབང་ཤེས་པ་གང་གིས་འཛིན་པར་འགྱུར། ཅི་སྟེ་རང་དང་ངོ་བོ་གཅིག་
པའི་ཤེས་པས་འཛིན་སྙམ་ན། དེ་ལྟ་ན་ཤིང་གཅོད་པའི་བྱེད་པ་པོ་དང་། གཅད་པའི་
ལས་སུ་བྱ་བ་ཤིང་དང༌། ཤིང་གཅོད་པའི་བྱ་བ་གཅིག་ཏུ་འགྱུར་ན། དེ་དག་གཅིག་
མིན་པར་མངོན་སུམ་གྱིས་གྲུབ་པས། ཤེས་པ་དེ་ཉིད་ཀྱིས་གཞན་དབང་དེ་འཛིན་པར་
རིགས་པར་མ་ཡིན་ནོ། །བཞི་པ་གཞན་དབང་རང་བཞིན་གྱིས་གྲུབ་པ་མོ་གཤམ་གྱི་བུ་དང་
མཚུངས་པར་བསྟན་པ་ནི། གལ་ཏེ་བདག་དང་གཞན་ལས་སྐྱེ་བ་མེད་ཅིང་རང་དང་གཞན་
གྱི་ཤེས་པ་གང་གིས་ཀྱང་མ་ཤེས་པའི་བདག་ཉིད་ཅན་གྱི་གཞན་དབང་རང་གི་ངོ་བོས་བདེན་
པར་གྲུབ་པའི་དངོས་པོར་ཡོད་ན། རྒྱུ་མཚན་གང་གིས་ན་གཞན་དབང་དང་ཁྱད་ཆོས་
ཐམས་ཅད་མཚུངས་ཀྱང་འདི་ཡོད་པར་འདོད་མི་རིགས་པ་གཞན་ཏེ་རྣམ་རིག་པ་ཁྱོད་ལ་མོ་
གཤམ་གྱི་བུས་གནོད་པ་ཅི་ཞིག་བསྐྱལ་ནས་ཡོད་པར་མི་འདོད་དེ། ཡོད་པར་འདོད་
དགོས་ཏེ། འདི་ལྟར་མོ་གཤམ་གྱི་བུ་ཞེས་བྱ་བ་སྤྲོས་པ་ཐམས་ཅད་དང༌ བྲལ་བ།
འཕགས་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པ་ཞིག་ཡོད་དོ་ཞེས་འདོད་པར་གྱིས་ཤིག་གོ །
གཉིས་པ་དེས་ན་རྣམ་རིག་པའི་ལུགས་བདེན་པ་གཉིས་ཆར་ལས་ཉམས་པར་བསྟན་པ་
ནི། ཁྱོད་ཀྱི་ཕྱི་དོན་བརྟགས་པའི་རྒྱུར་གཞན་དབང་སྨྲས་པ་དེའང་ཚིག་ཙམ་དུ་ཟད་དེ།
གང་གི་ཚེ་སྔར་བཤད་པའི་རིགས་པས་གཞན་དབང་ཅུང་ཟད་ཀྱང་ཡོད་པ་མིན་ན། ཀུན་
རྫོབ་པ་ཡི་འཁྲུལ་པའི་རྒྱུར་རམ་གཞི་རྫས་སུ་གྲུབ་པ་ནི་རྒྱུ་མཚན་གང་ཞིག་གིས་འགྱུར་ཏེ།
ཅུང་ཟད་ཀྱང་མེད་དོ། །དེས་ན་རྣམ་རིག་པ་འདི་ལ་ཀུན་རྫོབ་ཀྱི་རྒྱུ་ཅུང་ཟད་ཀྱང་མེད་པས།
ཀྱེ་མ་གཞན་སེམས་ཙམ་པ་ཁྱོད་ཀྱི་ལྟར་ན་གཞན་དབང་གི་རྫས་ལ་ཆགས་པ་དེ་ཡིས་འཇིག་
རྟེན་གྱི་སྐྱེ་བོ་གནག་རྫིའི་བར་ཐམས་ཅད་ལ་གྲགས་པའི་གཟུགས་དང་ཚོར་བ་ལ་སོགས་པ་
དང༌། འདུག་ཅིག །སོང་ཞིག །བྱོས་ཤིག་ཅེས་པ་ལ་སོགས་པའི་རྣམ་གཞག་ཀུན་
ཀྱང་བརླག་པར་འགྱུར་ཏེ། གཞན་དབང་ཀུན་རྫོབ་ཀྱི་རྒྱུར་སྨྲ་ཞིང་། རིགས་པས་
དཔྱད་ན་རི་བོང་གི་རྭ་ལྟར་འགྱུར་བའི་ཕྱིར་རོ། །གསུམ་པ་དེས་ན་ཀླུ་སྒྲུབ་ཀྱི་ལུགས་ཁོ་
ནའི་རྗེས་སུ་འབྲང་རིགས་པར་བསྟན་པ་ནི། རྫོགས་པའི་སངས་རྒྱས་ཀྱི་དགོངས་པ་སློབ་
དཔོན་འཕགས་པ་ཀླུ་སྒྲུབ་ཞབས་ཀྱིས་ལེགས་པར་བཀྲལ་བའི་དབུ་མའི་ལམ་བཟང་པོ་འདི་
ལས་ནི་བདེན་གཉིས་ཀྱི་འཇོག་ཚུལ་ཕྱི་རོལ་དུ་གྱུར་པ་ལ་རེ་ཞིག་རང་ལྟ་བ་དེ་མ་དོར་གྱི་བར་

དུ་ཞི་བའི་མྱང་འདས་ཐོབ་པའི་ཐབས་མེད་དོ། །ཅིའི་ཕྱིར་ཞེ་ན། གཞན་དབང་བདེན་
གྲུབ་ཏུ་སྨྲ་བ་དེ་དག་ཀུན་རྫོབ་ཀྱི་བདེན་པ་དང་། དེ་ཉིད་དོན་དམ་པའི་བདེན་པ་ཕྱིན་ཅི་
མ་ལོག་པ་ལས་ཉམས་པར་འགྱུར་ལ། བདེན་གཉིས་དེ་ལས་ཉམས་པས་ཀྱང་དེ་མ་བཏང་
གི་བར་དུ་ཐར་པ་འགྲུབ་པ་ཡོད་པ་མིན་ནོ། །ཅིའི་ཕྱིར་བདེན་གཉིས་ལས་ཉམས་ན་ཐར་
པ་མི་འགྲུབ་ཅེ་ན། ཐ་སྙད་ཀྱི་བདེན་པ་མ་བརྟགས་མ་དཔྱད་པར་ལས་འབྲས་སོགས་ཀྱི་
རྣམ་གཞག་སྐྱོན་མེད་པར་འཇོག་པ་ནི། དོན་དམ་བདེན་པ་ཇི་ལྟ་བ་བཞིན་དུ་རྟོགས་པའི་
ཐབས་སུ་གྱུར་པ་དང་། མཐའ་བཞི་དང་བྲལ་བའི་དོན་དམ་བདེན་པ་ནི་ཐབས་ཀུན་རྫོབ་
ཀྱི་བདེན་པ་སྣང་ཙམ་ནས་བདེན་པར་མ་གྲུབ་པ་དེ་ལས་བྱུང་བར་གྱུར་པ་སྟེ། བདེན་པ་དེ་
གཉིས་ཀྱི་རྣམ་པར་དབྱེ་བ་ཕྱིན་ཅི་མ་ལོག་པ་གང་གིས་མི་ཤེས་པའི་གང་ཟག་དེ་ནི་རྣམ་པར་
རྟོག་པ་ཕྱིན་ཅི་ལོག་ཏུ་གྱུར་པས་ཐར་པ་ཐག་རིང་དུ་བྱེད་པའི་ལམ་ངན་ལ་ཞུགས་པ་ཡིན་ཏེ།
བསྟན་བཅོས་ལས། ཐ་སྙད་ལ་ནི་མ་བརྟེན་པར། །ཞེས་སོགས་གསུངས་པའི་ཕྱིར་རོ། །
བཞི་པ་གཞན་དབང་བདེན་གྲུབ་ཏུ་ཁས་ལེན་པ་དང་ཐ་སྙད་ཙམ་དུ་ཁས་ལེན་པ་མི་མཚུངས་
པར་བསྟན་པ་ནི། གཞན་དབང་རྫས་གྲུབ་བཀག་པ་ལྟར་ཁྱོད་རང་འདོད་པའི་ཀུན་རྫོབ་
ལའང་མཚུངས་སོ་ཞེ་ན། ཁྱོད་བདེན་གྲུབ་ཏུ་འདོད་པ་དང་ངེད་ཀྱིས་བདེན་པར་མ་གྲུབ་
པར་འདོད་པ་གཉིས་མཚུངས་པར་མི་སྲིད་དེ། ཇི་ལྟར་རྣམ་རིག་པ་ཁྱོད་ཀྱིས་བདེན་པར་
གྲུབ་པའི་གཞན་དབང་གི་དངོས་པོ་འཕགས་པའི་གཟིགས་བྱར་འདོད་པ་དེ་ལྟར་གྱི་ཚུལ་དུ་
ཀུན་རྫོབ་ཀྱང་ནི་བདེན་གྲུབ་ཏུ་བདག་གིས་ཁས་མ་བླངས་པའི་ཕྱིར་རོ། །འོ་ན་ཅི་ཞེ་ན།
ཐ་སྙད་ལ་བརྟེན་ནས་དོན་དམ་རྟོགས་ཤིང་འབྲས་བུ་མྱང་འདས་ཐོབ་པའི་ཕྱིར་དུ་ཀུན་རྫོབ་ཀྱི་
བདེན་པ་འདི་དག་བདེན་པར་གྲུབ་པ་མེད་ཀྱང་ཐ་སྙད་དུ་ཡོད་དོ་ཞེས་འཇིག་རྟེན་པ་རྣམས་
དོན་དམ་ལ་ཁྲིད་པའི་ངོར་འཇིག་རྟེན་པ་དེ་དག་དང་མཐུན་པར་བྱས་ནས་དབུ་མ་པ་བདག་ནི་
སྨྲ་བར་བྱེད་དོ། །ཀུན་རྫོབ་འདི་དག་ཇི་ལྟར་ཕུང་པོའི་ལྷག་མ་མ་ལུས་པ་སྤངས་ནས་ཞི་
བ་མྱ་ངན་ལས་འདས་པར་ཞུགས་པའི་དགུ་བཅོམ་པ་རྣམས་ལ་ཕུང་སོགས་ཀྱི་སྣང་བ་ཐམས་
ཅད་ཡོད་པ་མིན་པ་དེ་ལྟར་དུ་གལ་ཏེ་འཇིག་རྟེན་ལ་ཡང་མེད་པར་གྲགས་ན་ལྷག་མེད་མྱང་
འདས་དེ་བཞིན་དུ་ཀུན་རྫོབ་འདི་འཇིག་རྟེན་གྱི་ཐ་སྙད་ངོ་ལ་ལྟོས་ནས་ཀྱང་ཡོད་ཅེས་བདག་
མི་སྨྲའོ། །འདི་ནི་བརྟགས་པ་མཐར་གཟུང་གིས་དཔྱད་པའོ། །དེའི་ཕྱིར་འཇིག་རྟེན་ལ་

ལྟོས་ནས་ཁས་བླངས་ཀྱི། རང་དབང་དུ་ནི་མ་ཡིན་ནོ། །ཁོ་བོ་ཅག་ནི་འཇིག་རྟེན་གྱི་
ཀུན་རྫོབ་བཟློག་པའི་ཕྱིར་ཤིན་ཏུ་ཚེགས་ཆེ་བར་གནས་པར་གྱུར་གྱི། གལ་ཏེ་ཁྱོད་ལ་
འཇིག་རྟེན་གྱི་ཚུལ་ལུགས་གང་གིས་ཀྱང་མི་གནོད་ན་ཁྱོད་ཀྱིས་འཇིག་རྟེན་ཉིད་ལ་ལྟོས་ནས་
ཀུན་རྫོབ་འདི་ནི་དགག་པར་གྱིས་ཤིག་དང་། ཁྱོད་ཀྱི་རིགས་པས་འགོག་ནུས་ན་ངས་ཀྱང་
ཁྱོད་ལ་གྲོགས་བྱའོ། །དེ་བས་ན་ཁྱོད་དང་འཇིག་རྟེན་གཉིས་ཀུན་རྫོབ་ཀྱི་གནས་ཚུལ་
འདིར་ནི་རྩོད་པར་གྱིས་དང་། བརྩད་པའི་ཕྱི་དེ་ནས་ཁྱོད་དང་འཇིག་རྟེན་གང་ཁས་ལེན་
སྟོབས་དང་ལྡན་ཏེ་རྒྱལ་བར་གྱུར་པ་དེ་ལ་བདག་གིས་བརྟེན་པར་བྱའོ། །
གསུམ་པ་སེམས་ཙམ་དུ་གསུངས་པའི་ལུང་གི་དོན་བཤད་པ་ལ་གསུམ་ལས། དང་
པོ་མདོ་སྡེ་ས་བཅུ་པ་ལས་གསུངས་པའི་ལུང་གི་དོན་བཤད་པ་ནི། སེམས་ཙམ་པ་ན་རེ།
ཁྱོད་འཇིག་རྟེན་གྲགས་པས་འཇིགས་ནས་ཀུན་རྫོབ་ཁས་བླངས་ན། ལུང་གིས་འཇིགས་
ནས་སེམས་ཙམ་ཡང་ཁས་ལེན་དགོས་ཏེ། ཁམས་གསུམ་པོ་འདི་དག་ནི་སེམས་ཙམ་མོ་
ཞེས་གསུངས་པ་ཡོད་དོ་ཞེ་ན། ལུང་དེ་ནི་དགོངས་པ་ཅན་ཡིན་ཏེ། དགོངས་གཞི་ནི་
ཁམས་གསུམ་གྱི་བྱེད་པ་པོ་སེམས་གཙོ་བོ་ཡིན་ཞེས་པའི་དོན་ཡིན་ལ། དགོས་པ་ནི་བདག་
རྟག་པ་ལ་སོགས་པ་བྱེད་པ་པོ་དགག་པའི་ཆེད་དང་། དངོས་ལ་གནོད་བྱེད་ནི་གཞན་དབང་
བདེན་གྲུབ་མེད་དེ། ཡོད་ན་འཕགས་པའི་གཟིགས་ངོར་ཡོད་དགོས་པ་ལས་དེར་མེད་པའི་
ཕྱིར་ཏེ། ས་བཅུ་པ་ལས། ས་དྲུག་པ་མངོན་གྱུར་པ་མཉམ་གཞག་དག་པ་གཉིས་ལྡན་གྱི་
ཆོས་དབྱིངས་ལ་མངོན་དུ་ཕྱོགས་པར་གནས་པའི་བྱང་ཆུབ་སེམས་དཔའ་དེ་ཡིས་རྗེས་ཐོབ་ཏུ་
ཤེས་རབ་ལྷག་པར་སྤྱོད་པས་སྲིད་པ་ཁམས་གསུམ་པོ་འདི་དག་རྣམ་ཤེས་ཙམ་དུ་གང་རྟོགས་
པར་གསུངས་པ་དེ་ནི་རྟག་པའི་རང་བཞིན་གྱི་བདག་སྣོད་བཅུད་ཀྱི་བྱེད་པ་པོར་བཀག་པའམ་
མེད་པར་རྟོགས་པའི་ཕྱིར་དུ་བྱང་སེམས་དེས་ཀུན་རྫོབ་ཏུ་བྱེད་པ་པོ་ནི་གཞན་མེད་པར་
སེམས་ཙམ་གཙོ་བོ་ཡིན་པར་རྟོགས་ཞེས་ཙམ་སྒྲས་བྱེད་པོ་གཞན་མེད་པར་སྟོན་པ་མདོ་ཉིད་
ལ་བརྟགས་ན་ཤིན་ཏུ་གསལ་ལོ། །
གཉིས་པ་དོན་འདི་ཉིད་མདོ་གཞན་གྱིས་ཀྱང་བསྟན་པ་ནི། ཙམ་སྒྲས་བྱེད་པོ་
གཞན་འགོག་པ་ས་བཅུ་པའི་མདོའི་དོན་ཡིན་པ་དེ་ཕྱིར་བློ་ལྡན་བྱང་ཆུབ་སེམས་དཔའི་དེ་ཁོ་ན་
ཉིད་རྟོགས་ནུས་པའི་བློ་ནི་འཕེལ་བར་བྱ་བའི་ཕྱིར་ལང་ཀར་གཤེགས་པའི་མདོ་དེ་ལས་ཀུན་

མཁྱེན་གྱིས་མུ་སྟེགས་རྣམས་ཀྱིས་བརྟགས་པའི་བདག་དང་གཙོ་བོ་ལ་སོགས་པ་འཇིག་རྟེན་གྱི་
བྱེད་པ་པོར་འདོད་པའི་ལྟ་ངན་གྱི་སྤོ་མཐོན་པོའི་རི་བོ་འཇོམས་པར་བྱེད་པའི་ངག་གི་རང་
བཞིན་གྱི་རྡོ་རྗེ་ཕ་ལམ་འདི་ལྟར་ཏེ། གང་ཟག་རྒྱུ་དང་ཕུང་པོ་དང་། །དེ་བཞིན་རྐྱེན་
དང་རྡུལ་དག་དང་། །གཙོ་བོ་དབང་ཕྱུག་བྱེད་པོ་རྣམས། །སེམས་ཙམ་དུ་ནི་ངས་བཤད་
དོ། །ཞེས་གསུངས་པ་འདི་ནི་མདོ་གཞན་ལས་སེམས་ཙམ་དུ་གསུངས་པའི་དགོངས་པ་
གཅད་པའམ་རྟོགས་པའི་ཕྱིར་གསུངས་སོ། །མདོ་དེའི་དོན་བཤད་པ་ནི། ཇི་བཞིན་ཏེ་
ཇི་ལྟར་རང་རང་གི་གྲུབ་མཐའ་སྟོན་པའི་བསྟན་བཅོས་དེ་དང་དེ་དག་ལས་མུ་སྟེགས་རྣམས་
ཀྱིས་གང་ཟག་དང་། ལ་སོགས་པ་རྒྱུན་དང་དབང་ཕྱུག་སོགས་དེ་དག་སྣོད་བཅུད་ཀྱི་བྱེད་
པ་པོ་ཡིན་པར་སྨྲས་པ་དེ་དག་ཐ་སྙད་དུའང་ཆོས་རྣམས་ཀྱི་བྱེད་པ་པོར་མ་གཟིགས་ནས་རྒྱལ་
བས་ཐ་སྙད་ཙམ་དུ་སེམས་ཙམ་འཇིག་རྟེན་གྱི་བྱེད་པོར་གསུངས་པའི་ཕྱིར་རོ། །
གསུམ་པ་ཙམ་གྱི་སྒྲས་སེམས་གཙོ་བོར་བསྒྲུབ་པ་ནི། དཔེར་ན་དེ་ཁོ་ན་ཉིད་ལ་བློ་
རྒྱས་པ་ལ་སངས་ཞེས་མི་མངོན་ཡང་བསྣན་ཏེ་སངས་རྒྱས་ཞེས་བརྡ་སྦྱར་ནས་སྙད་པ་ཇི་ལྟ་བ་
བཞིན། འདིར་ཡང་དེ་བཞིན་དུ་སེམས་ཙམ་ཞེས་གསུངས་པའང་གཟུགས་དང་སེམས་
གཉིས་ཀྱི་ནང་ནས་སེམས་ཙམ་ཞིག་གཙོ་བོར་གྱུར་པ་ལ་ཚིག་ཕྱི་མ་གཙོ་བོར་གྱུར་པ་མི་མངོན་
པར་བྱས་ནས་འཇིག་རྟེན་པ་རྣམས་ལ་མདོ་ལས་ཁམས་གསུམ་པོ་འདི་དག་ནི་སེམས་ཙམ་མོ་
ཞེས་གསུངས་པར་ཤེས་པར་བྱའོ། །དེ་ལྟ་ན་སེམས་ཙམ་ཁོ་ན་ཡོད་ཀྱི། གཟུགས་ནི་
ཀུན་རྫོབ་ཁས་ལེན་པའི་སྐབས་འདིར་མེད་དོ་ཞེས་འགོག་པ་དེ་ལྟར་འཆད་པ་ནི་མདོ་ཡི་དོན་
མ་ཡིན་ནོ། །དེ་ལྟ་མ་ཡིན་པར་གལ་ཏེ་ཁམས་གསུམ་པོ་འདི་དག་སེམས་བདེན་པར་གྲུབ་
པ་ཙམ་གྱི་རང་བཞིན་ཡིན་ཞེས་མཁྱེན་ནས་ས་བཅུ་པའི་མདོ་དེ་ལས་གཟུགས་ཉིད་མེད་ཅེས་
དགག་པར་མཛད་ནས་སེམས་བདེན་གྲུབ་ཏུ་སྟོན་པར་འདོད་ན་ནི། སླར་ཡང་མདོ་དེ་ཉིད་
ལས་བདག་ཉིད་ཆེན་པོ་སངས་རྒྱས་བཅོམ་ལྡན་འདས་ཀྱིས་སེམས་ཏེ་རྣམ་ཤེས་དེ་གཏི་མུག་
མ་རིག་པ་དང༌། ལས་འདུ་བྱེད་ལས་སྐྱེས་པར་ཅི་ཕྱིར་གསུངས་ཏེ། ཤེས་པ་བདེན་
གྲུབ་རྐྱེན་ལ་ལྟོས་མི་དགོས་པའི་ཕྱིར་རོ། །སེམས་འཇིག་རྟེན་གྱི་བྱེད་པ་པོ་གཙོ་བོ་ཡིན་
པའི་རྒྱུ་མཚན་ནི། སེམས་དེ་ཉིད་ཀྱིས་ནི་ནང་བཅུད་སེམས་ཅན་གྱི་འཇིག་རྟེན་འགྲོ་བ་
རིགས་དྲུག་དང་། ཕྱི་སྣོད་ཀྱི་འཇིག་རྟེན་ཚད་དབྱིབས་སོགས་ཤིན་ཏུ་འདྲ་བ་དང་མི་འདྲ་

བ་སྣ་ཚོགས་ཀྱི་བཀོད་པ་འགོད་པར་བྱེད་དོ། །ཇི་ལྟ་བུས་འགོད་ཅེ་ན། འགྲོ་བ་རིགས་
དྲུག་གི་གནས་ལུས་སོགས་འཁོར་བ་མ་ལུས་པ་འདི་ནི་སེམས་ཅན་རང་རང་གིས་སྔར་སྤྱད་
པའི་ལས་ལས་སྐྱེས་པ་ཡིན་པར་གསུངས་ཤིང་། ལས་ཀྱང་སེམས་ལ་བརྟེན་པ་ཡིན་ཏེ།
སེམས་དང་བཅས་པ་ཁོ་ནས་ལས་སོག་པར་བྱེད་ཀྱི། སེམས་སྤངས་ནས་ནི་ལས་ཀྱང་ཡོད་
པ་མ་ཡིན་པའི་ཕྱིར། གལ་ཏེ་གཟུགས་ཀྱིས་རྒྱུ་རྐྱེན་གཏན་མི་བྱེད་དམ་སྙམ་ན། གཟུགས་
ཀྱང་ཐ་སྙད་དུ་ཡོད་པར་འདོད་མོད་ཀྱི། འོན་ཀྱང་གཟུགས་དེ་ལ་ནི་སེམས་བཞིན་དུ་
འཇིག་རྟེན་གྱི་བྱེད་པ་པོར་གྱུར་པ་ཉིད་ནི་ཡོད་པ་མ་ཡིན་ཏེ། བེམ་པོ་ཡིན་པས་བློའི་གཡོ་
བ་མེད་པའི་ཕྱིར། དེས་ན་སེམས་ལས་གཞན་པའི་གཙོ་བོ་དང་དབང་ཕྱུག་སོགས་འཇིག་
རྟེན་གྱི་བྱེད་པ་པོ་ཡིན་པ་བཟློག་གི །གཟུགས་ཡོད་པ་ནི་བཀག་པ་མ་ཡིན་ཏེ། དཔེར་ན་
ཡུལ་གཅིག་ལ་དབང་བྱ་བར་འདོད་པའི་རྒྱལ་པོ་གཉིས་འཐབས་ནས་གཅིག་བཏོན་ཏེ་གཅིག་
དེས་ཡུལ་དེ་ཐོབ་པ་ནའང་གཉིས་ཀ་ལ་མཁོ་བའི་ཡུལ་མི་ཕལ་པ་རྣམས་ལ་མི་གནོད་པ་ལྟར།
འདིར་ཡང་གཙོ་བོ་སོགས་དང་སེམས་འཇིག་རྟེན་གྱི་བྱེད་པ་པོར་དཔྱད་པ་ན་སེམས་ཡིན་པའི་
ཚེ་ནའང་གཟུགས་ནི་གཉིས་ཀ་ལ་མཁོ་བས་མི་གནོད་དོ། །གཉིས་པ་གཟུགས་སེམས་ཡོད་
མེད་མཚུངས་པར་བསྟན་པ་ནི། དེ་ལྟར་སྔར་ཇི་སྙེད་བསྟན་པའི་ཚུལ་གྱིས་འཇིག་རྟེན་པ་
ཡི་དེ་ཉིད་དེ་རྣམ་གཞག་ལ་གནས་པ་ལ་ཕྱི་རོལ་གྱི་གཟུགས་ཀྱི་ཕུང་པོ་ལ་སོགས་པ་རྣམས་
འཇིག་རྟེན་ལ་གྲགས་ཏེ་ཕུང་པོ་ལྟ་ཆར་ཡོད་ལ། དེ་ཁོ་ན་ཉིད་མངོན་སུམ་དུ་རྟོགས་པའི་
ཡེ་ཤེས་འཆར་བར་འདོད་པ་ན་རྣལ་འབྱོར་པ་མཉམ་པར་གཞག་པ་ལ་དེའི་ངོར་ཕུང་པོ་དེ་ལྟ་
འབྱུང་བར་མི་འགྱུར་རོ། །དེ་ལྟར་མ་ཡིན་པར་ཕྱི་རོལ་གྱི་གཟུགས་མེད་ཅེས་པར་འདོད་ན་
ནི་དེར་སྣང་གི་སེམས་ཡོད་པར་མ་འཛིན་ཅིག །ནང་གི་སེམས་ཡོད་པ་ཉིད་དུ་འདོད་ནའང་
དེའི་ཡུལ་གྱི་གཟུགས་མེད་ཅེས་པར་མ་འཛིན་ཅིག །གཞན་ཡང་བཏགས་དོན་གཉིས་ཀ་
མ་གྲུབ་པའི་ཕྱིར་དང་། མ་བརྟགས་མ་དཔྱད་ན་གཉིས་ཀ་འཇིག་རྟེན་ལ་གྲགས་པའི་ཕྱིར་
རོ། །ལུང་ལས་ཀྱང་ཕྱི་དོན་དང་ཤེས་པ་ཡོད་མེད་མཚུངས་པར་བསྟན་ཏེ། གཟུགས་
སོགས་ཕུང་པོ་ལྔ་པོ་དེ་དག་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་སྟོན་པའི་མདོར་ནི་སངས་
རྒྱས་བཅོམ་ལྡན་འདས་ཀྱིས་ལྔ་ཆར་ཡང་མཚུངས་པར་རང་བཞིན་གྱིས་གྲུབ་པ་སྤངས་ནས་
རང་བཞིན་མེད་པར་གསུངས་ཤིང་། མངོན་པའི་ཆོས་ཀྱི་ཚུལ་སྟོན་པའི་མདོ་ལས་ནི་ལྔ་

ཆར་ཡང་རང་དང་སྤྱིའི་མཚན་ཉིད་ཀྱི་སྒོ་ནས་མཚུངས་པར་གསུངས་སོ། །དེའི་ཕྱིར་ཀུན་
རྫོབ་ཏུ་ཡོད་མཉམ་དང་དོན་དམ་མེད་མཉམ་དུ་ལུང་རིགས་ཀྱིས་གྲུབ་པའི་བདེན་གཉིས་ཀྱི་
རིམ་པ་ཕྱིན་ཅི་མ་ལོག་པ་འདི་དག་བཤིག་ནས་གཟུགས་མེད་པ་དང་། གཞན་དབང་
བདེན་གྲུབ་ཏུ་ཁས་བླངས་ཀྱང་། ཁྱོད་ཀྱི་གཞན་དབང་རྫས་སུ་ནི་སྔར་ལུང་རིགས་ཀྱིས་
རྒྱས་པར་བཀག་ཟིན་པས་འགྲུབ་པར་མི་འགྱུར་རོ། །དེ་ཁོ་ན་ཉིད་ལ་ལྟོས་ནས་དོན་དམ་
དང་འཇིག་རྟེན་གྱི་ཐ་སྙད་ལ་ལྟོས་ནས་ཀུན་རྫོབ་འཇོག་པ་དེའི་ཕྱིར་ཇི་སྐད་བཤད་པ་དེ་ལྟ་
བུའི་རིམ་པས་དངོས་པོ་རྣམས་གདོད་མ་ནས་དེ་ཁོ་ན་ཉིད་དུ་མ་སྐྱེས་པ་དོན་དམ་གྱི་བདེན་པ་
དང་འཇིག་རྟེན་གྱི་བློ་རང་ཁ་བའི་ངོར་སྐྱེས་པ་ཀུན་རྫོབ་ཀྱི་བདེན་པ་ཡིན་པར་རིག་པར་བྱའོ།།
གསུམ་པ་ལང་གཤེགས་ལས་གསུངས་པའི་དགོངས་པ་བཤད་པ་ལ་གཉིས། ཕྱི་
རོལ་མེད་པའི་སེམས་ཙམ་དུ་གསུངས་པ་དང་། དོན་དུ་བསྟན་པ་མདོའི་དྲང་ངེས་ཀྱི་དོན་
རྟོགས་པའི་ཐབས་བསྟན་པའོ། །དང་པོ་ལ་གཉིས། དྲང་དོན་དུ་ལུང་གིས་བསྟན་པ།
རིགས་པས་བསྟན་པའོ། །དང་པོ་ནི། དེ་ལྟར་བཤད་ཀྱང་རྣམ་རིག་པ་ན་རེ། ཕྱི་
རོལ་སྣང་བ་ཡོད་མིན་ཏེ། །སེམས་ནི་སྣ་ཚོགས་རྣམས་སུ་སྣང་། །ལུས་དང་ལོངས་སྤྱོད་
གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་གསུངས་པའི་ཕྱིར་ཁམས་
གསུམ་པོ་ནི་སེམས་ཙམ་དུ་གྲུབ་བོ་ཞེ་ན། མདོ་སྡེ་གང་ལང་ཀར་གཤེགས་པ་ལས། ཕྱི་
རོལ་གྱི་སྣང་བ་འདི་དག་ཡོད་པ་མིན་གྱི། སེམས་ཉིད་ནི་གཟུགས་སོགས་ཡུལ་སྣ་ཚོགས་
སུ་སྣང་ངོ་ཞེས་གང་གསུངས་པ་དེའི་དགོངས་པ་ནི་འདི་ཡིན་ཏེ། གདུལ་བྱ་འགའ་ཞིག་
གཟུགས་ལ་ཤིན་ཏུ་ཆགས་པའི་རྐྱེན་གྱིས་འདོད་ཆགས་ལ་སོགས་པའི་ཉོན་མོངས་རྣམས་
འཕེལ་ལ། དེ་དག་གིས་སྡིག་པ་སྤེལ་ཞིང་དགེ་བ་ཉམས་པར་འགྱུར་བ་གང་ཡིན་པ་དེ་དག་
ལ་བཅོམ་ལྡན་འདས་ཀྱིས་གཟུགས་ཀྱི་རྐྱེན་ཅན་གྱི་ཉོན་མོངས་པ་བཟློག་པའི་ཕྱིར་ཆགས་ཅན་
རྣམས་ཀེང་རུས་བསྒོམ་པར་གསུངས་པ་ལྟར། དེ་ལྟ་བུར་གྱུར་པ་མ་ཡིན་ཡང་དེ་ལྟ་བུ་ཉིད་
དུ་སེམས་ཙམ་ཉིད་བསྟན་པར་ཤེས་པར་བྱའོ། །དེའི་ཕྱིར་ལུང་དེ་ཡང་དྲང་དོན་དགོངས་པ་
ཅན་ཁོ་ན་ཉིད་ཡིན་ནོ། །ཁམས་གསུམ་པོ་སེམས་ཙམ་དུ་སྟོན་པའི་ལུང་བཤད་མ་ཐག་པ་
འདི་ནི་སྒྲ་ཇི་བཞིན་དུ་ཁས་བླང་དུ་མི་རུང་བའི་དྲང་དོན་གྱི་མདོ་ཡིན་ཏེ། སྟོན་པས་མདོ་དེ་
ཉིད་ལས་འཆད་འགྱུར་ལྟར་དྲང་དོན་གྱི་མདོ་ཉིད་དུ་གསུངས་ཤིང་། འདི་ནི་དགོངས་གཞི།

དགོས་པ། དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་ཉིད་དུ་རིགས་པས་ཀྱང་འཐད་
པར་གྲུབ་པའི་ཕྱིར་རོ། །དེར་མ་ཟད་བརྗོད་བྱར་དགོངས་ཏེ་གསུངས་པའི་རྣམ་པ་དེ་ལྟ་བུ་
སྟོན་པའི་མདོ་སྡེ་གཞན་དགོངས་པ་ངེས་འགྲེལ་ལས་ཀྱང་། མཚན་ཉིད་གསུམ་གསུངས་
པའི་ཀུན་བརྟགས་མེད་ལ་གཞན་དབང་ཡོད་པ་དང་། དེ་བཞིན་དུ་ལེན་པའི་རྣམ་པར་ཤེས་
པ་ཟབ་ཅིང་ཕྲ་ཞེས་སོགས་དང་། དར་ཡུག་ཆེན་པོའི་མདོ་ལས། གོས་ཧྲུལ་གྱི་ནང་ན་
རིན་པོ་ཆེ་བཏུམ་པ་ལྟར་སེམས་ཅན་གྱི་རྒྱུད་ལ་མཚན་དཔེ་གསལ་རྫོགས་ཀྱི་བདེ་གཤེགས་
སྙིང་པོ་ཡོད་པར་གསུངས་པ་དེ་ཡང་ནི་འདི་དང་མཚུངས་པར་དྲང་དོན་གྱི་མདོ་ཡིན་པ་ཉིད་དུ།
ཇི་ལྟར་ནད་པ་ནད་པ་ལ། །སྨན་པས་སྨན་རྣམས་གཏོང་བ་ལྟར། །དེ་བཞིན་སངས་
རྒྱས་སེམས་ཅན་ལ། །སེམས་ཙམ་དུ་ཡང་རབ་ཏུ་གསུངས། །ཞེས་ལང་ཀར་གཤེགས་
པའི་ལུང་འདིས་གསལ་བར་བྱེད་དགོས་སོ། །གཉིས་པ་རིགས་པས་བསྟན་པ་ནི། ཡུལ་
ཤེས་གཉིས་ཀ་རང་བཞིན་གྱིས་མ་གྲུབ་པར་མཚུངས་ན། ཕྱི་རོལ་སྣང་བ་ཡོད་མེད་དེ། །
ཞེས་སོགས་ཕྱི་རོལ་ཤེས་བྱའི་ཡུལ་མེད་པ་ཁོ་ན་གསུངས་པ་ཇི་ལྟར་ཡིན་ཞེ་ན། ཆོས་ཉིད་
ལ་འཇུག་པའི་ཐབས་སུ་སྦྱིན་པ་བསྔགས་པ་ལྟར། ཐོག་མར་ཟབ་མོ་རྟོགས་མི་ནུས་པའི་
གདུལ་བྱ་རྣམས་རིམ་གྱིས་རྟོགས་པ་ལ་འཛུད་པའི་ཕྱིར་དུ་སྔོན་དུ་ཤེས་བྱ་ཕྱི་རོལ་གྱི་དོན་རང་
བཞིན་མེད་པར་བསྟན་ནས། དེ་རྟོགས་པ་ན་དེའི་འོག་ཏུ་ཤེས་པ་རང་བཞིན་གྱིས་གྲུབ་པ་
བསལ་བ་ནི། རེ་འགའ་རང་ཉིད་ཁོ་ནས་རྟོགས་པའམ། རེ་འགའ་ནི་ཅུང་ཟད་ཅིག་ཉེ་
བར་བསྟན་པ་ཙམ་གྱིས་བདེ་བླག་ཉིད་དུ་རྙེད་ཅེས་སངས་རྒྱས་རྣམས་ཀྱིས་གསུངས་སོ། །
དེ་ལྟར་ན་ཤེས་བྱའི་བདག་མེད་པར་རིག་པ་ན་ཤེས་པའི་བདག་ནི་བཀག་པ་ཙམ་གྱིས་མེད་
པར་འགྲུབ་པས། དེ་བས་ན་གདུལ་བྱ་རྣམས་དེ་ཁོ་ན་ཉིད་ལ་དཀྲི་བའི་ཕྱིར་དུ་སངས་རྒྱས་
རྣམས་ཀྱིས་དང་པོར་ཤེས་བྱ་ཕྱི་རོལ་གྱི་དོན་དགག་པར་མཛད་པ་ཡིན་ནོ། །གཉིས་པ་
དོན་དུ་བསྟན་པ་མདོ་སྡེ་རྣམས་ཀྱི་དྲང་ངེས་རྟོགས་པའི་ཐབས་བསྟན་པ་ནི། སྔར་བཤད་པ་
དེ་ལྟར་མདོའི་ལུང་གང་དང་གང་གིས་བརྗོད་བྱ་གང་དང་གང་སྟོན་པའི་ལོ་རྒྱུས་ཤེས་པར་བྱས་
ཏེ། མདོ་གང་ཞིག་དེ་ཁོ་ན་ཉིད་ཀྱི་དོན་མ་ཡིན་པ་བཤད་པའི་དོན་ཅན་ཏེ་བརྗོད་བྱ་ཅན།
སྐྱེ་བ་མེད་པ་ལ་སོགས་པས་ཁྱད་པར་དུ་བྱས་པའི་རྟེན་འབྱུང་དངོས་སུ་གསལ་བར་མི་བྱེད་
པའི་དྲང་དོན་དུ་གསུངས་པའང་དྲང་དོན་དུ་རྟོགས་ནས་དྲང་བའི་དོན་དུ་བཤད་པར་བྱ་ཞིང་།

མདོ་གང་ལས་གང་ཟག་དང་ཆོས་རང་བཞིན་གྱིས་སྟོང་པ་ཉིད་ཀྱི་དོན་ཅན་ཏེ་དངོས་སུ་རྗོད་
པར་བྱེད་པ་ཅན་དེ་ངེས་པའི་དོན་དུ་ཤེས་པར་གྱིས་ཤིག །གསུམ་པ་གཉིས་ཀ་ལས་སྐྱེ་བ་
དགག་པ་ལ་གོང་གི་རིགས་པས་ཁེགས་པའི་ཚུལ་བསྟན་པ་ནི། གཅེར་བུ་པ་ན་རེ། ཁོ་
བོ་ཅག་བདག་གཞན་གཉིས་ཀ་ལས་སྐྱེ་བར་འདོད་པས་སྔར་གྱི་སྐྱོན་རྣམས་མེད་དེ། བུམ་
པ་འཇིམ་པ་ལས་གཞན་མ་ཡིན་པས་བདག་ལས་སྐྱེ་ལ། རྫ་མཁན་སོགས་ལས་གཞན་
ཡིན་པས་གཞན་ལས་ཀྱང་སྐྱེ་བའི་ཕྱིར་དང་། ཕྱི་རོལ་བཞིན་ནང་ལའང་ཡིན་ཏེ། བྱམས་པ་
ཚེ་རབས་གཞན་དུ་སྲོག་གི་བདག་ཉིད་དུ་ཡོད་པ་ཁོ་ན་ལས་སྐྱེ་བས་བདག་ལས་སྐྱེ་ལ། ཕ་
མ་དང་ཟག་པ་སོགས་ལས་སྐྱེ་བས་གཞན་ལས་ཀྱང་སྐྱེ་བའི་ཕྱིར་ཞེ་ན། བདག་གཞན་རེ་རེ་
པ་ལས་སྐྱེ་བ་མི་རིགས་པར་མ་ཟད། དེ་དག་ཚོགས་པ་གཉིས་ལས་སྐྱེ་བའང་རིགས་པ་སྟེ་
འཐད་པའི་ངོ་བོ་ཅན་མ་ཡིན་ཏེ། རྒྱུ་མཚན་གང་གི་ཕྱིར་ན་སྔར་བདག་ལས་སྐྱེ་བ་དང་གཞན་
ལས་སྐྱེ་བར་འདོད་པའི་ཕྱོགས་ལ་བཤད་ཟིན་པའི་ཉེས་པ་གང་ཡིན་པ་དེ་དག་ཐོག་ཏུ་འབབ་
པར་འགྱུར་བ་ཡིན་པའི་ཕྱིར་རོ། །ཇི་ལྟར་ཞེ་ན། བུམ་པ་དང་བྱམས་པ་འཇིམ་པ་དང་
སྲོག་གི་བདག་ཉིད་དུ་ཡོད་པའི་ཕྱིར་བདག་ལས་སྐྱེ་བ་མ་ཡིན་ཏེ། དེ་ནི་དེ་ལས་འབྱུང་ན་
ཡོན་ཏན་འགའ་ཡང་ཡོད་མ་ཡིན། །ཞེས་སོགས་ཀྱི་ཉེས་པར་ཐལ་བའི་ཕྱིར་རོ། །རྫ་
མཁན་སོགས་དང་ཕ་མ་སོགས་གཞན་ལས་ཀྱང་མ་ཡིན་ཏེ། མེ་ལྕེ་ལས་ཀྱང་མུན་པ་འཐུག་
པོ་འབྱུང་འགྱུར་ཞིང་། །ཞེས་སོགས་ཀྱི་ཉེས་པ་འབབ་པའི་ཕྱིར་རོ། །གོང་དུ་བཤད་
ཟིན་པ་དེ་ལྟ་ན་རང་དང་གཞན་གཉིས་ཀ་ལས་སྐྱེ་བ་འདི་ནི་འཇིག་རྟེན་ལས་འདོད་རིགས་པ་
མིན་ཞིང་། དེ་ཉིད་དོན་དམ་དུ་ཡང་འདོད་པ་མིན་ཏེ། གང་གི་ཕྱིར་ན་སྔར་ཇི་སྐད་
བཤད་པའི་ཚུལ་གྱིས་བདག་དང་གཞན་རེ་རེ་ལས་ནི་སྐྱེ་བ་འགྲུབ་པ་ཡོད་པ་མ་ཡིན་པའི་
ཕྱིར་གཉིས་ཀའི་འཚོགས་པ་ལས་སྐྱེ་བ་མི་རིགས་ཏེ། དཔེར་ན་ཏིལ་འབྲུ་གཅིག་གིས་འབྲུ་
མར་འབྱིན་པས་མང་པོ་འཚོགས་པས་ཀྱང་འབྲུ་མར་འབྱིན་ལ། བྱེ་མ་ཉག་མ་གཅིག་གིས་
འབྲུ་མར་མི་འབྱིན་པས་མང་པོ་འཚོགས་པས་ཀྱང་འབྲུ་མར་མི་འབྱིན་པ་བཞིན་ནོ། །
བཞི་པ་རྒྱུ་མེད་ལས་སྐྱེ་བ་དགག་པ་ལ་དྲུག་ལས། དང་པོ་རྟག་ཏུ་ཡོད་པ་དང་
ཐམས་ཅད་ལས་བྱུང་བར་ཐལ་བས་དགག་པ་ནི། རྒྱང་འཕེན་པ་ན་རེ། ཁོ་བོ་ཅག་ནི་
པདྨའི་འདབ་མའི་ཁ་དོག་སོགས་སུས་ཀྱང་བྱེད་པར་མ་མཐོང་བས་རྒྱུ་མེད་པ་ལས་ཆོས་ཐམས་

ཅད་སྐྱེ་བར་འདོད་པས་ཕྱོགས་གསུམ་ཀ་ལ་བརྗོད་པའི་སྐྱོན་མེད་དོ་ཞེ་ན། གལ་ཏེ་ཕྱི་ནང་
གི་དངོས་པོ་ཐམས་ཅད་རྒྱུ་མེད་པ་ཁོ་ནར་སྐྱེ་བར་ལྟ་ཞིག་འགྱུར་ན་ནི། དེའི་ཚེ་དངོས་པོ་
མཐའ་དག་དུས་རྟག་ཏུ་རྒྱུ་ཡིན་མིན་ཐམས་ཅད་ལས་ཀྱང་སྐྱེ་བར་འགྱུར་ཞིང་། དེ་ལྟ་ན་
ལྕང་མའི་ཤིང་ལས་ཁམ་བུའི་འབྲས་བུ་འབྱུང་བར་ཐལ་བ་ནི་དེའང་ཡོད་པ་མ་ཡིན་ནོ། །གཉིས་
པ་འབྲས་བུའི་ཆེད་དུ་རྒྱུ་མི་སོག་པར་ཐལ་བས་དགག་པ་ནི། རིགས་པ་དང་འགལ་བ་མ་
ཟད། མངོན་སུམ་དུ་མཐོང་བ་དང་ཡང་འགལ་ཏེ། ཆོས་རྣམས་རྒྱུ་མེད་པ་ལས་འབྱུང་
བ་ཡིན་ན་ནས་དང་གྲོ་ལ་སོགས་པའི་འབྲས་བུ་འབྱུང་བའི་ཆེད་དུ་འཇིག་རྟེན་པ་འདི་ཡིས་
ཞིང་རྨོ་ས་བོན་འདེབས་པ་དང་། ལ་སོགས་པ་ཆུ་འཆུ་བ་དང་། གནོད་པ་བསྲུང་བ་
སོགས་ནི་དཀའ་བ་བརྒྱ་ཕྲག་དག་གི་སྒོ་ནས་བྱས་པའི་འབྲས་བུ་སྟོན་ཐོག་སྡུད་པར་བྱེད་པ་
ཡང་མི་འགྱུར་བ་ཞིག་ན། བྱེད་པའང་ཡིན་པའི་ཕྱིར་སྐྱེ་བ་ངོ་བོ་ཉིད་ལས་བྱུང་བ་མ་ཡིན་
ནོ། །གསུམ་པ་འཇིག་རྟེན་གྱི་དངོས་པོ་ཐམས་ཅད་ནམ་མཁའི་མེ་ཏོག་ལྟར་རྟག་ཏུ་མེད་
པར་ཐལ་བས་དགག་པ་ནི། གལ་ཏེ་འགྲོ་བ་རིགས་དྲུག་གི་སྣོད་བཅུད་འདི་དག་རྒྱུ་ཡིས་
སྟོང་པ་སྟེ་རྒྱུ་མེད་པར་འབྱུང་བར་གྱུར་ན་འགྲོ་བ་འདི་དག །དཔེར་ན་ནམ་མཁའ་ཡི་ཨུཏྤ་
ལ་ཡི་དྲི་དང་ཁ་དོག་ཇི་ལྟ་བ་བཞིན་དུ་རང་གི་ཡུལ་ཅན་གྱི་ཤེས་པས་གཟུང་དུ་མེད་པ་ཉིད་དུ་
འགྱུར་བ་ཡིན་ན། དེ་ནི་མི་འཐད་དེ། ཤིན་ཏུ་ཆེས་བཀྲུ་བའི་འཇིག་རྟེན་རྣམས་ཀྱི་རང་
རང་གི་བཀོད་པ་སྣ་ཚོགས་མངོན་སུམ་གྱིས་འཛིན་པའང་མཐོང་བ་ཡིན་པ་དེ་ཡི་ཕྱིར་རྒྱང་
འཕེན་ཁྱོད་རང་གི་ལུགས་ལ་བློ་སྔོ་འཛིན་མངོན་སུམ་ཡུལ་སྔོན་པོ་ལས་སྐྱེ་བར་འདོད་པ་
བཞིན་སྣོད་བཅུད་ཀྱི་འཇིག་རྟེན་འདི་དག་རང་རང་གི་རྒྱུ་དང་རྐྱེན་ལས་འབྱུང་བ་ཡིན་པར་
ཤེས་པར་གྱིས་ཤིག །བཞི་པ་འཇིག་རྟེན་ཕ་རོལ་མེད་པར་དགག་པ་ནི། ཚུ་རོལ་
མཛེས་པ་བ་ན་རེ། འཇིག་རྟེན་གྱི་སྣོད་བཅུད་འདི་དག་འབྱུང་བ་བཞིའི་ཁྱད་པར་ལས་
གསར་དུ་འབྱུང་སྟེ། མཐོང་བ་པདྨ་དང་། རྨ་བྱའི་མདོངས་ལ་སོགས་པ་དང་། མི་
མངོན་པ་སེམས་འདིའང་མངལ་གྱི་གནས་སྐབས་ཀྱི་ནུར་ནུར་པོ་སོགས་ལས་སྐྱེ་སྟེ་ཆང་གི་ཕབ་
བཞིན་ནོ་ཞེ་ན། མི་འཐད་དེ། ས་ལ་སོགས་པའི་འབྱུང་བ་བཞི་པོ་དེ་དག་སྣོད་བཅུད་
ཀུན་གྱི་རྒྱུའི་བདག་ཉིད་ཡིན་པ་དེ་རྒྱུ་མཚན་གང་ཞིག་གིས་ནི་རྒྱང་འཕེན་ཁྱོད་ཀྱི་བློའི་ཡུལ་དུ་
འགྱུར་བ་དེ་ལྟར་ས་སོགས་དེ་ཡི་བདག་ཉིད་ཅན་དུ་ནི་ཡོད་པ་མ་ཡིན་ཏེ། འབྱུང་བ་ཉིད་

རྣམ་ཤེས་ཀྱི་རྒྱུ་ཡིན་ན་ཕྱི་རོལ་ས་རྡོ་སོགས་ལའང་སེམས་ཡོད་པར་ཐལ་བའི་ཕྱིར་རོ། །དེས་ན་
འཇིག་རྟེན་འདིའི་ཤིན་ཏུ་རགས་པའི་དོན་གང་ལའང་མི་མཐོང་བའི་ཡིད་ཀྱི་མུན་པ་འཐུག་པོ་
ད་ལྟ་ཉིད་དུ་ཡོད་པ་དེས་ནི་ཇི་ལྟར་ན་ཤིན་ཏུ་ཕྲ་བའི་འཇིག་རྟེན་ཕ་རོལ་ཡོད་པ་དང་མེད་པ་
གང་ཡང་དག་པར་རྟོགས་པར་འགྱུར་ཏེ་མི་འགྱུར་རོ། །ལྔ་པ་བློ་དེ་འདྲ་བ་གནས་ཚུལ་ལ་
ཕྱིན་ཅི་ལོག་ཏུ་ཞུགས་པ་ཡིན་པར་བསྒྲུབ་པ་ནི། འཇིག་རྟེན་ཕ་རོལ་ཡོད་པ་འགོག་པར་
བྱེད་པའི་དུས་སུ་ཚུ་རོལ་མཛེས་པ་བ་བདག་ཉིད་ནི་ཤེས་བྱའི་གནས་ལུགས་ཀྱི་རང་བཞིན་
ལས་ཕྱིན་ཅི་ལོག་ཏུ་ལྟ་བ་ཡིན་པར་རྟོགས་པ་བྱ་སྟེ། ལོག་པར་ལྟ་བ་དེ་ཡི་ལྟ་བའི་རྣམ་པ་
འཇིག་རྟེན་ཕ་རོལ་ལ་སྐུར་པ་འདེབས་པ་དེ་འབྱུང་བའི་རྟེན་ལོག་ལྟ་དང་རྟེན་དུ་མཚུངས་པའི་
ལུས་དང་ལྡན་པ་ཉིད་ཡིན་པའི་ཕྱིར། དཔེར་ན་གང་གི་ཚེ་འབྱུང་བ་བཞིའི་བདག་ཉིད་བདེན་
པར་ཡོད་པ་ཉིད་དུ་ཁས་ལེན་པ་དེའི་ཚེ་ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བ་བཞིན་ནོ། །
ཁོ་ན་རེ། བཤད་མ་ཐག་པའི་དཔེ་མ་ངེས་ཏེ། འབྱུང་བ་བདེན་གྲུབ་ཏུ་རྟོགས་པའི་བློ་
ཚད་མ་ཡིན་པའི་ཕྱིར་རོ་ཞེ་ན། འབྱུང་བ་དེ་དག་སྐྱེ་བ་ལ་དེ་ཁོ་ན་ཉིད་དུ་ཇི་ལྟར་ཡོད་པ་
མིན་པ་དེ་ལྟར་སྟོན་པའི་རིགས་པ་སྔར་བཤད་ཟིན་ཏེ། གང་གི་ཕྱིར་ན་དེ་དག་སྐྱེ་ན་མཐའ་
བཞི་གང་རུང་ལས་སྐྱེ་བ་ལས་མི་འདའ་བས། དེས་ན་གོང་དུ་རང་ལས་སྐྱེ་བ་དང་། གཞན་
ལས་སྐྱེ་བ་དང༌། གཉིས་ཀ་ལས་སྐྱེ་བ་དང་། རྒྱུ་མེད་ལས་སྐྱེ་བ། དངོས་པོ་ཐམས་
ཅད་ཀྱི་ཐུན་མོང་དུ་ནི་སྤྱིར་བཀག་ཟིན་པ་དེ་ཡི་ཕྱིར་ན་བཤད་པའི་རིགས་པ་དེ་དག་གིས་དེ་ཁོ་
ན་ཉིད་དུ་སྐྱེ་བ་མེད་པར་མ་བཤད་པའི་འབྱུང་བ་འདི་ལྟ་བུ་དག་ཅེས་གང་ནའང་ལྟ་ཞིག་ཡོད་
པ་མ་ཡིན་པས་དཔེ་གྲུབ་པ་ཡིན་ནོ། །
དྲུག་པ་མཐའ་བཞིའི་སྐྱེ་བ་བཀག་པའི་གྲུབ་དོན་བསྡུ་བ་ནི། གོང་དུ་ཇི་སྐད་བཤད་པའི་
རིགས་པ་གང་གིས་རྣམ་པར་དཔྱད་པའི་ཕྱིར་ན་ཆོས་ཐམས་ཅད་བདག་ལས་དང༌། གཞན་
ལས་དང་། གཉིས་ཀ་ལས་སྐྱེ་བ་དང་། རྒྱུ་ལ་མ་ལྟོས་པར་སྐྱེ་བ་ཡོད་པ་མིན་པས་ཕྱི་
ནང་གི་དངོས་པོ་རྣམས་རང་བཞིན་གྱིས་སྐྱེ་བ་དང་བྲལ་བ་ཡིན་ནོ། །
གཉིས་པ་རང་གཞན་སྡེ་པའི་རྩོད་པ་སྤང་བ་ལ་གཉིས་ཏེ། བྱིས་པས་མཐོང་བའི་
དོན་དང་འགལ་བ་སྤང་། །ཐ་སྙད་དུ་ཡང་མེད་པར་ཐལ་བ་སྤང་བའོ། །དང་པོ་ནི།
དེ་ལྟར་རིགས་པས་དངོས་པོ་རྣམས་སྐྱེ་མེད་དུ་གཏན་ལ་ཕབ་པ་ན། དངོས་སྨྲ་བ་རྣམས་

ཀྱིས་རང་བཞིན་གྱིས་སྐྱེ་བ་མེད་པ་ཡིན་ན་མངོན་སུམ་དུ་སྣང་བ་འདི་ཅི་ཞེ་ན། སྒྲིབ་པར་
བྱེད་པའི་རྒྱུ་མཚན་གང་གིས་ཕྱིར་ཏེ། དཔེར་ན་ཆར་སྤྲིན་ཁ་དོག་ནག་པོའི་ཚོགས་ཤིན་ཏུ་
སྟུག་པོ་དང་ཆོས་མཚུངས་པའི་གཏི་མུག་སྟུག་པོ་འཇིག་རྟེན་གྱི་སེམས་ཅན་རྣམས་ལ་ཡོད་པ།
དེས་ན་ཡུལ་སྔོན་པོ་ལ་སོགས་པ་རྣམས་རང་བཞིན་སྐྱེ་མེད་དུ་མི་སྣང་བར། དེ་ལས་ལོག་
པ་སྐྱེ་བ་ཅན་དག་ཏུ་སྣང་བར་འགྱུར་རོ། །གལ་ཏེ་བྱིས་པ་རྣམས་ཀྱིས་སྐྱེ་མེད་དུ་མི་མཐོང་
བ་བདེན་མོད་ཀྱི། ཕྱིན་ཅི་ལོག་སྐྱེ་བ་ཅན་དུ་སྣང་བ་འདི་ཅི་ཞེ་ན། ཇི་ལྟར་ཏེ། དཔེར་
ན་རབ་རིབ་ཀྱིས་བསླད་པའི་མཐུ་ཡིས་རབ་རིབ་ཅན་འགའ་ཞིག་གིས་སྐྲ་ཤད་ཀྱི་ཚོགས་དང་།
ཟླ་བ་གཉིས་དང་། རྨ་བྱའི་མདོངས་དང་། སྦྲང་མ་ལ་སོགས་པའི་དངོས་པོ་ལོག་པར་
ཏེ་མེད་ཀྱང་ཡོད་པ་ལྟར་འཛིན་པ་སྟེ་མཐོང་བར་བྱེད་པ་དེ་བཞིན་དུ་གཏི་མུག་མ་རིག་པའི་
སྐྱོན་གྱི་དབང་གིས་བྱིས་པ་མི་མཁས་པས་དངོས་པོ་རྣམས་འདུས་བྱས་སྐྱེ་བ་ཅན་ལྟ་ཞིག་པ་
སྣ་ཚོགས་སུ་རང་གི་བློ་གྲོས་ཀྱིས་ནི་རྟོགས་པར་འགྱུར་རོ། །དེས་ན་མདོ་ལས། གལ་
ཏེ་མ་རིག་པ་གཏི་མུག་ཡོད་ན་དེ་ལ་བརྟེན་ནས་འདུ་བྱེད་ཀྱི་ལས་འབྱུང་གི །གཏི་མུག་
འགགས་ཏེ་མེད་པར་གྱུར་ན་འདུ་བྱེད་ཀྱི་ལས་དེ་མི་འབྱུང་ཞེས་བྱ་བར་གསུངས་པ་ནི་བློ་གྲོས་
ངན་པ་མ་རིག་པས་བསྒྲིབས་པ་ལ་བརྟེན་ནས་དངོས་པོའི་རང་བཞིན་མཐོང་བ་ལ་མི་མཁས་པ་
ཁོ་ནས་རྟོགས་པ་སྟེ་དབང་དུ་བྱས་པར་གོར་མ་ཆག་གོ །བློ་གྲོས་བཟང་པོའི་ཉི་མས་
དངོས་པོའི་རང་བཞིན་ཕྱིན་ཅི་ལོག་སྐྱེ་བ་ཅན་དུ་མཐོང་བའི་མུན་པ་སྟག་པོ་ཐམས་ཅད་རྣམ་
པར་བསལ་བ་ཡི་མཁས་པ་དག་གིས་ནི་མ་རིག་པའི་རྐྱེན་གྱིས་འདུ་བྱེད་དོ་ཞེས་རྟོགས་པ་ན།
འདུ་བྱེད་རྣམས་རང་བཞིན་གྱིས་མེད་པའི་སྟོང་ཉིད་ཡིན་པར་ཁོང་དུ་ཆུད་ཅིང་རྟོགས་ནས་མ་
རིག་པ་སྤོང་ཞིང་། ལས་མི་སོག་པས་དེས་འཁོར་བ་ལས་གྲོལ་བར་འགྱུར་རོ། །
གཉིས་པ་ཐ་སྙད་དུ་ཡང་མེད་པར་ཐལ་བ་སྤང་བ་ལ་གཉིས་ལས། དང་པོ་ནི། གལ་ཏེ་
ཕྱི་ནང་གི་དངོས་པོ་རྣམས་དེ་ཉིད་དུ་སྟེ་དོན་དམ་པར་རང་བཞིན་འགའ་ཡང་མེད་ན་ཐ་སྙད་
ཀུན་རྫོབ་ཏུ་ཡང་མོ་གཤམ་གྱི་བུ་ཇི་ལྟ་བ་བཞིན་དུ་སྔོ་སོགས་དེ་དག་གི་རང་བཞིན་མེད་པ་
ཉིད་དུ་འགྱུར་ན། གཟུགས་སོགས་དེ་དག་གི་ངོ་བོ་ཡོད་པ་ཡིན་པ་དེ་ཡི་ཕྱིར་དངོས་པོ་དེ་
དག་རང་བཞིན་གྱིས་ཏེ། དོན་དམ་པར་ནི་ཡོད་པ་ཉིད་ཡིན་ནོ་ཞེ་ན། ཁྱོད་ཀྱིས་ཐོག་
མར་གང་དག་རབ་རིབ་ཅན་ལ་སོགས་པ་བློའི་ཡུལ་དུ་འགྱུར་བའི་སྐྲ་ཤད་ལ་སོགས་པ་དེ་

དགུ་མ་སྐྱེས་པས་ན་མ་སྐྱེས་པའི་མོ་གཤམ་གྱི་བུ་དང་མཚུངས་པ་ལ་ཅིའི་ཕྱིར་ཁྱེད་ཅག་གི་ཡོད་
པ་མིན་པའི་ཡུལ་སྐྲ་ཤད་སོགས་ལ། མོ་གཤམ་གྱི་བུ་མི་མཐོང་བ་ཅི་ཡིན་ཞེས་རེ་ཞིག་སྔོན་
ལ་རབ་རིབ་ལ་སོགས་པས་མིག་ཉམས་པ་དེ་དག་ཉིད་ཁོ་ན་ལ་རྩད་པར་བྱ་སྟེ། ཁོ་བོ་
ཅག་ལ་ནི་རྩོད་པ་མི་རིགས་ཏེ། ཁོ་བོ་ཅག་འཕགས་པའི་མཉམ་གཞག་གིས་གཟིགས་པ་
ལ་ལྟོས་ནས་དངོས་པོ་རང་བཞིན་གྱིས་མ་སྐྱེས་པར་འདོད་ཀྱི། རང་གིས་མཐོང་བ་ལ་ལྟོས་
ནས་མིན་པའི་ཕྱིར་རོ། །དེའི་ཕྱི་ནས་ཏེ་རྗེས་སུ་ནི་ཅིའི་ཕྱིར་རང་བཞིན་གྱིས་མ་སྐྱེས་པར་
མཚུངས་པས་ཁྱོད་གཟུགས་མཐོང་ལ། མོ་གཤམ་གྱི་བུ་མི་མཐོང་བ་ཅི་ཡིན་ཞེས་མ་རིག་པའི་
རབ་རིབ་རྗེས་སུ་འབྲེལ་བ་སྟེ་ངེས་བློ་བསྒྲིབས་པ་རྣམས་ལ་བརྒལ་ཞིང་བརྟག་པར་བྱའོ། །
ཇི་སྐད་བཤད་པའི་བརྒལ་ཞིང་བརྟག་པ་དེ་ཐོག་མར་ཁྱོད་ཉིད་ལ་བྱ་དགོས་ཏེ། གལ་ཏེ་རྨི་
ལམ་གྱི་ཁང་ཁྱིམ་དང་། དྲི་ཟའི་གྲོང་ཁྱེར་དང་བཅས་པ་མཐོང་བ་དང༌། སྨིག་རྒྱུའི་ཆུ་
དང༌། རྫས་སྔགས་ཀྱིས་བསླད་པའི་མིག་འཕྲུལ་དང་། མེ་ལོང་ནང་གི་གཟུགས་བརྙན་
དང་། སོགས་པས་བསྡུས་པ་བྲག་ཅ་དང་། སྤྲུལ་པ་སོགས་ལ་སྐྱེ་མེད་དེ་ཡོད་པ་མིན་
པར་མཐོང་བ་ན་ཡོད་པ་ཉིད་མིན་པར་མཚུངས་ཀྱང་། ཁྱོད་ལ་ཇི་ལྟར་དེ་དག་མཐོང་བ་
དེར་འགྱུར་ལ། མོ་གཤམ་གྱི་བུ་མཐོང་བ་དེར་མི་འགྱུར་བ་དེ་མི་རིགས་སོ་ཞེས་བདག་
ཉིད་ལ་བརྒལ་ཞིང་བརྟག་པར་གྱིས་ལ། ཕྱིས་ཁོ་བོ་ལ་བརྒལ་ཞིང་བརྟག་པར་བྱའོ། །དེའི་
ཕྱིར་དེ་ཁོ་ན་ཉིད་དུ་གཟུགས་སོགས་འདི་ཇི་ལྟར་ཡང་སྐྱེ་བ་མེད་ཀྱང་། མོ་གཤམ་གྱི་བུ་
ལྟར་རྒྱུ་མཚན་གང་གི་ཕྱིར་ན་འཇིག་རྟེན་གྱི་མཐོང་བའི་ཡུལ་དུ་མི་འགྱུར་བ་མ་ཡིན་པ་དེ་ཡི་
ཕྱིར་ན་དོན་དམ་དུ་མེད་ན་ཐ་སྙད་དུའང་མོ་གཤམ་གྱི་བུ་དང་མཚུངས་སོ་ཞེས་སྨྲ་བ་འདི་ནི་
གཏན་ཚིགས་མ་ངེས་པ་ཁོ་ནའོ། །ཇི་ལྟར་མོ་གཤམ་གྱི་བུ་ལ་རང་གི་བདག་ཉིད་ཀྱིས་སྐྱེ་
བ་དེ་ཁོ་ན་ཉིད་དུ་མེད་ཅིང་། འཇིག་རྟེན་གྱི་ཐ་སྙད་དུའང་ཡོད་པ་མིན་པ་དེ་བཞིན་དུ་
གཟུགས་སོགས་ཀྱི་དངོས་པོ་འདི་ཀུན་ཀྱང་ངོ་བོ་ཉིད་ཀྱིས་ནི་འཇིག་རྟེན་ཀུན་རྫོབ་དང་།
དེ་ཉིད་དོན་དམ་གང་དུའང་མ་སྐྱེས་པས། དེ་ལྟར་ན་ཆོས་ཐམས་ཅད་ལ་རང་བཞིན་གྱིས་
སྐྱེ་བ་ཡོད་པ་མ་ཡིན་ནོ། །རིགས་པ་དེ་ཉིད་ཀྱི་ཕྱིར་དེ་ལྟར་ཡིན་པར་མ་ཟད། ལུང་
ལས་ཀྱང་འདི་ལྟར་སྟོན་པས་ཆོས་འདི་རྣམས་ཀུན་ནི་ཡེ་གདོད་མ་དང་པོ་ནས་ཞི་ཞིང་རང་གི་
མཚན་ཉིད་ཀྱིས་སྐྱེ་བ་དང་བྲལ་ལ། རང་བཞིན་གྱིས་ཡོངས་སུ་མྱ་ངན་ལས་འདས་པའོ་

ཞེས་གསུངས་པར་གྱུར་པ་དེའི་ཕྱིར་དུས་རྟག་ཏུ་རང་བཞིན་གྱིས་སྐྱེ་བ་ཡོད་པ་མ་ཡིན་ནོ། །
ལུང་ནི་དཀོན་མཆོག་སྤྲིན་ལས། ཆོས་ཀྱི་འཁོར་ལོ་བསྐོར་བ་ནི། །གདོད་ནས་ཞི་ཞིང་
མ་སྐྱེས་པ། །རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །
ཞེས་གསུངས་སོ། །གཉིས་པ་རང་སྡེ་རང་ལ་གྲགས་པའི་དཔེ་ཡིས་དགག་པ་ནི། རང་
སྡེ་ན་རེ། བུམ་པ་ནི་གདགས་པའི་རྟེན་རྡུལ་རྫས་བརྒྱད་འདུས་པ་ལས་བཏགས་ཀྱི། ངོ་
བོས་མ་གྲུབ་པ་བཞིན་དུ་དངོས་པོ་ཐམས་ཅད་ཀྱང་ཡིན་པས་མོ་གཤམ་གྱི་བུ་ལྟར་ཐལ་བ་
བཟློག་ཏུ་མེད་དོ་ཞེ་ན། ཁྱོད་རང་གི་ལྟར་ནའང་བུམ་པ་དང་ནགས་ཚལ་ལ་སོགས་པ་འདི་
དགུ་བཏགས་པ་ཙམ་ཡིན་པའི་ཕྱིར་དེ་ཁོ་ན་ཉིད་དུ་མེད་ཅིང་། ཀུན་རྫོབ་ཙམ་དུ་འཇིག་
རྟེན་ན་རབ་ཏུ་གྲགས་པར་ཡོད་པ་ཇི་བཞིན་པ་དེ་བཞིན་དུ་ཕྱི་ནང་གི་དངོས་པོ་ཐམས་ཅད་
ཀྱང་དེ་ལྟར་དུ་འགྱུར་བས་ན། དོན་དམ་པར་མེད་ན་ཐ་སྙད་དུའང་མོ་གཤམ་གྱི་བུ་དང་
མཚུངས་པར་གཏན་མེད་དུ་ཐལ་བར་མི་འགྱུར་རོ། །
གཉིས་པ་མཐའ་བཞིར་མི་སྐྱེ་བའི་གནད་ཀྱིས་ཆོས་རྣམས་རྟེན་འབྱུང་ཙམ་དུ་བསྟན་པ་
ནི། གལ་ཏེ་མཐའ་བཞིར་སྐྱེ་བ་མེད་ན་ས་བོན་ལས་མྱུ་གུ་དང་། མ་རིག་པ་ལས་འདུ་
བྱེད་སོགས་སྐྱེ་བ་ཇི་ལྟར་ཞེ་ན། རྒྱུ་མཚན་གང་གི་ཕྱིར་ན་རྒྱུ་མེད་པ་ངོ་བོ་ཉིད་ལས་བྱུང་བ་
དང༌། དབང་ཕྱུག་གི་རྒྱུ་ལས་དང་། སོགས་ལས་གཙོ་བོ་དང་། གང་ཟག་དང༌།
རྒྱུན་སོགས་ཀྱི་རྒྱུ་དང༌། བདག་ལས་དང་། གཞན་ལས་དང་། གཉིས་ཀ་ལས་
གཟུགས་སོགས་ཀྱི་དངོས་པོ་རྣམས་སྐྱེ་བར་འགྱུར་བ་མ་ཡིན་པ་དེའི་ཕྱིར་ཐ་སྙད་མི་གཅད་
པའི་དོན་དུ་རྒྱུ་འདི་ལ་བརྟེན་ནས་འབྲས་བུ་འདི་རབ་ཏུ་སྐྱེ་བར་འགྱུར་བ་ཞིག་སྟེ། མདོ་
ལས། ཆོས་ཀྱི་བརྡ་ནི་འདི་ཡིན་ཏེ། །འདི་ཡོད་པས་འདི་འབྱུང་། འདི་སྐྱེས་པས་
འདི་སྐྱེ་སྟེ། གང་འདི་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་ལ་སོགས་པ་
གསུངས་པའི་ཕྱིར་རོ། ། །
གསུམ་པ་མཐའ་གཉིས་སྤངས་པའི་རྟེན་འབྲེལ་རྟོགས་པའི་ཕན་ཡོན་བཤད་པ་ལ་བཞི་
ལས། དང་པོ་རྟེན་འབྱུང་གི་རིགས་པ་དེ་ཡིས་ལྟ་ངན་མ་ལུས་པ་གཅོད་པའི་བསྔགས་པ་ནི།
དེ་ལྟར་རྐྱེན་ཉིད་འདི་པ་ཙམ་གྱི་རྟེན་འབྲེལ་བཤད་པ་ན་རྒྱུ་མེད་ལས་སྐྱེ་བ་ལ་སོགས་པ་བཞི་
མི་སྲིད་པ་འབའ་ཞིག་ཏུ་མ་ཟད་ཀྱི། གང་གི་ཕྱིར་དངོས་པོ་འདི་རྣམས་ནི་ཐ་སྙད་ཙམ་དུ་རྒྱུ་

ལ་བརྟེན་ནས་འབྲས་བུ་རབ་ཏུ་འབྱུང་བ་ཙམ་ཡིན་པས། ཕྱི་ནང་གི་གྲུབ་མཐའ་སྨྲ་བ་
རྣམས་ཀྱིས་ཀུན་ཏུ་རྟོག་པས་བརྟགས་པའི་བདག་གཞན་སོགས་ལས་སྐྱེ་བར་བཤད་པ་འདི་
དག་བརྟག་བཟོད་པར་མི་ནུས་པ་སྟེ། རྒྱུ་མཚན་དང་བྲལ་བར་རྟོགས་ནུས་པ་དེའི་ཕྱིར་
རྐྱེན་ཉིད་འདི་པ་ཙམ་གྱིས་སྐྱེ་བ་ཡོད་པའི་རྟེན་ཅིང་འབྲེལ་བར་འབྱུང་བའི་རིགས་པ་འདི་ཡིས་
ནི་ཇི་སྐད་བཤད་པའི་བདག་གཞན་ལས་སྐྱེ་བ་ལ་སོགས་པར་ལྟ་བ་ངན་པའི་དྲྭ་བ་མཐའ་དག་
གཅོད་པར་བྱེད་པ་ཡིན་ནོ། །རྐྱེན་ཉིད་འདི་པ་ཙམ་ཞིག་རྟེན་འབྲེལ་གྱི་དོན་དུ་འཇོག་པའི་
དབུ་མ་པས་ནི་དངོས་པོ་རྣམས་རང་བཞིན་དུ་གྲུབ་པ་སོགས་ཀྱི་མཐའ་གང་དུའང་ཁས་མ་
བླངས་སོ། །གཉིས་པ་རྟེན་འབྲེལ་རྟོགས་པས་རྟོག་པ་མ་ལུས་ལྡོག་པ་ནི། མཐར་འཛིན་
པའི་རྟོག་པ་རྣམས་དངོས་པོ་རང་བཞིན་གྱིས་གྲུབ་པར་འཛིན་པ་ཡོད་ན་འབྱུང་བར་འགྱུར་བ་
སྟེ། གོང་དུ་ཇི་སྐད་བཤད་པའི་རྟེན་འབྲེལ་གྱི་རིགས་པས་དངོས་པོ་རང་བཞིན་གྱིས་གྲུབ་
པ་ཇི་ལྟར་ཡང་མེད་པར་ཡོངས་སུ་དཔྱད་ཟིན་ལ། དངོས་པོ་རང་བཞིན་གྱིས་གྲུབ་པར་
འཛིན་པ་མེད་པར་མཐར་འཛིན་གྱི་རྟོག་པ་འདི་རྣམས་མི་འབྱུང་སྟེ། དཔེར་ན་རྒྱུ་བུད་ཤིང་
མེད་པར་འབྲས་བུ་མེ་ཡོད་པ་མིན་པ་དེ་བཞིན་ནོ། །གསུམ་པ་དེ་ལྟར་རྟོག་པའི་འབྲས་བུ་
བསྟན་པ་ནི། དངོས་པོའི་ཆོས་ཉིད་མི་ཤེས་པའི་སོ་སོའི་སྐྱེ་བོ་རྣམས་ནི་རང་བཞིན་གྱིས་
གྲུབ་པར་མངོན་པར་ཞེན་པའི་རྟོག་པས་སྲིན་བུའི་ཁ་མཆུ་ལྟར་རང་གིས་རང་བཅིངས་ཤིང་།
ཆོས་ཉིད་ཐུགས་སུ་ཆུད་པས་མཐའ་གང་དུའང་རྣམ་པར་མི་རྟོག་པའི་རྣལ་འབྱོར་པ་ནི་རྣམ་
པར་གྲོལ་བར་འགྱུར་བས། དེའི་ཕྱིར་མཐར་འཛིན་པའི་རྟོག་པ་རྣམས་ཀྱི་འཛིན་སྟངས་ཀྱི་
ཡུལ་མ་ལུས་པ་བཀག་པས་རྟོག་པ་ལོག་པར་འགྱུར་བ་གང་ཡིན་པ་དེ་ཉིད་སློབ་དཔོན་གྱིས་
དབུ་མའི་བསྟན་བཅོས་ལས་བཤད་པའི་རིགས་པས་རྣམ་པར་དཔྱོད་པ་ལས་བྱུང་བའི་འབྲས་
བུ་ཡིན་པར་མཁས་པ་རྣམས་ཀྱིས་གསུངས་སོ། །བཞི་པ་དེ་ཁོ་ན་ཉིད་དཔྱོད་པ་ལ་སྐྱོན་
མེད་པས་ན་དགོས་ཚུལ་བསྟན་པ་ནི། འཕགས་པས་དབུ་མའི་བསྟན་བཅོས་ལས་རྣམ་པར་
དཔྱད་པའི་ཚུལ་གྱིས་རིགས་པ་དུ་མ་གསུངས་པ་ནི་རྩོད་པ་ལ་ཆགས་པ་སྟེ་གང་ཟག་གཞན་
ཟིལ་གྱིས་གནོན་པར་འདོད་པའི་ཕྱིར་མ་མཛད་དོ་ཞེས་ཤེས་པར་བྱ་སྟེ། སེམས་ཅན་
རྣམས་ཀྱིས་དེ་ཁོ་ན་ཉིད་རྟོགས་ཏེ་རྣམ་པར་གྲོལ་བར་བྱ་བའི་ཕྱིར་དུ་ནི་རིགས་པའི་སྒོ་ནས་དེ་
ཁོ་ན་ཉིད་བསྟན་པ་ཡིན་པའི་ཕྱིར། གལ་ཏེ་རྒོལ་བས་ཇི་ལྟར་བརྟགས་པ་ཐམས་ཅད་རིགས་

པས་སུན་ཕྱུང་བས་རྩོད་པའི་ཕྱིར་མ་མཛད་པར་མི་འགྱུར་རོ་ཞེ་ན། རྩོད་པའི་ཕྱིར་མ་མཛད་
མོད་ཀྱི། གལ་ཏེ་དབུ་མའི་བསྟན་བཅོས་ཀྱི་དེ་ཁོ་ན་ཉིད་རྣམ་པར་བཤད་པ་ན་རང་
བཞིན་གྱིས་སྟོབས་ཆུང་བས་གཞན་གྱི་གཞུང་ལུགས་རྣམས་བདག་ཉིད་ཐེན་མི་འཛུགས་ཤིང་།
སྣང་བ་ཉེ་བ་ན་མུན་པ་ལྟར་རང་ཉིད་འཇིག་པར་འགྱུར་བ་ན་ཁོ་བོ་ཅག་ལ་ཉེས་པ་མེད་དོ། །
གལ་ཏེ་རྩོད་པ་ལ་ཆགས་པའི་ཕྱིར་ཆོས་བསྟན་ན་ནི་དེའི་ཚེ་གཞན་ཕྱོགས་ལ་སྡང་བ་དང་།
རང་ཕྱོགས་ལ་ཆགས་པས་རྟོག་པ་ལྡོག་པར་མི་འགྱུར་ཏེ། རིགས་པ་དང་ལྡན་པའི་རང་གི་
ལྟ་བ་ལ་རྗེས་སུ་ཆགས་པ་དང༌། དེ་བཞིན་དུ་གཞན་གྱི་ལྟ་བ་སྐྱོན་དང་ལྡན་པ་ལ་འཁྲུག་
པ་སྟེ་སྡང་བ་གང་ཡིན་པ་དེ་ནི་འཆིང་བའི་རྟོག་པ་ཉིད་ཡིན་པའི་ཕྱིར་རོ། །གང་གི་ཕྱིར་ཆོས་
འདི་རྩོད་པའི་ཕྱིར་དུ་བསྟན་པ་མ་ཡིན་པ་དེའི་ཕྱིར་རང་ལྟ་ལ་འདོད་ཆགས་དང་། གཞན་
ལྟ་ལ་ཁོང་ཁྲོ་རྣམ་པར་བསལ་ཏེ་དེ་ཁོ་ན་ཉིད་ཀྱི་རིགས་པས་རྣམ་པར་དཔྱོད་པ་ནི་མྱུར་དུ་
གྲོལ་བར་འགྱུར་བ་ཡིན་ནོ། །
གཉིས་པ་རྟེན་འབྲེལ་གང་ཟག་གི་བདག་མེད་པའི་སྒོ་ནས་བཤད་པ་ལ་གཉིས་ལས།
དང་པོ་བདག་ལྟའི་ཞེན་ཡུལ་འགོག་པའི་དགོས་པ་བསྟན་པ་ནི། འདི་ན་གང་ཟག་ཐར་པ་
འདོད་པ་རྣམས་ཀྱིས་ཐོག་མར་འཁོར་བར་འཁྱམས་པ་འདི་ཅི་འདྲ་བ་ཞིག་གི་རྩ་བ་ཅན་ཡིན་
སྙམ་དུ་རྟོག་པར་བྱེད་ལ། དེ་ལྟར་བརྟགས་པ་ན་འཁོར་བའི་སྡུག་བསྔལ་གྱི་རྒྱུ་ཉོན་མོངས་
པ་འདོད་ཆགས་ལ་སོགས་པ་དང་། འབྲས་བུ་སྐྱེ་རྒ་ན་འཆི་ལ་སོགས་པའི་སྡུག་བསྔལ་གྱི་
སྐྱོན་རྣམས་མ་ལུས་པ་ནི་འཇིག་པའི་ཆོས་དུ་མ་ཕྱོགས་གཅིག་ཏུ་ཚོགས་པའི་ཕུང་པོ་རྫས་གྲུབ་
ལ་དམིགས་ནས་ངའོ་སྙམ་པའི་རྣམ་པ་ཅན་རང་བཞིན་གྱིས་གྲུབ་པར་འཛིན་པའི་འཇིག་ལྟ་
ལས་བྱུང་བར་བློ་ཡིས་མཐོང་བར་གྱུར་ཅིང་། དེ་ལྟར་མཐོང་བ་ན་འཇིག་ལྟ་སྤོང་བར་འདོད་པ་
འབྱུང་ལ། དེའང་ཐག་ཁྲ་ལ་སྦྲུལ་འཛིན་ཐག་པའི་སྟེང་ན་སྦྲུལ་མེད་པར་མཐོང་བས་བཟློག་
པ་ལྟར་འཇིག་ལྟའི་ཞེན་ཡུལ་བདག་རང་བཞིན་གྱིས་གྲུབ་པ་སུན་ཕྱུང་བས་ཡུལ་ཅན་བདག་ཏུ་
འཛིན་པའི་འཇིག་ལྟ་ལྡོག་ནུས་པས། དེས་ན་བདག་སྟེ་ང་ཞེས་པའི་བདག་དེ་ནི་བདག་ཏུ་
ལྟ་བ་འདི་ཡི་ཡུལ་ཉིད་དུ་རྟོགས་པར་བྱས་ནས་རྣལ་འབྱོར་པ་ཡིས་ཞེན་ཡུལ་བདག་དེ་ནི་རང་
བཞིན་གྱིས་མ་གྲུབ་པར་གཏན་ལ་ཕབ་སྟེ་སྒོམ་པའི་སྒོ་ནས་འགོག་པར་བྱེད་དོ། །གྲུབ་
མཐས་བློ་མ་བསྒྱུར་བ་རྣམས་ཀྱིས་ཕུང་པོ་ལ་དམིགས་ནས་ངའོ་སྙམ་དུ་འཛིན་པ་ནི་གང་ཟག་

གི་བདག་འཛིན་ལྷན་སྐྱེས་ཡིན་ལ། དེའི་དམིགས་ཡུལ་དུ་གྱུར་པའི་ང་ཙམ་དེ་ཉིད་གང་
ཟག་གི་བདག་ཅེས་པའི་ཟུར་གྱི་གང་ཟག་ཡིན་ཞིང་ཐ་སྙད་དུའང་ཡོད་དོ། །འདི་ལ་ཕུང་པོ་
ཙམ་ལ་དམིགས་ནས་ང་ཙམ་དུ་འཛིན་པ་ཞེས་དང་། དེའི་དམིགས་ཡུལ་ངོས་འཛིན་པ་ན་
ཕུང་པོ་ཙམ་ལ་དམིགས་པའི་ང་ཙམ་ཞེས་འཇོག་སྟེ། ཙམ་སྒྲས་ཀུན་བརྟགས་ཀྱི་ང་རྫས་སུ་
གྲུབ་པ་གཅོད་པའོ། །དེའི་ཞེན་ཡུལ་ལམ་འཛིན་སྟངས་ཀྱི་ཡུལ་དུ་གྱུར་པའི་ལྷན་སྐྱེས་ཀྱི་གང་
ཟག་གི་བདག་ནི་ང་ཙམ་བདེན་པར་གྲུབ་པ་ཡིན་པ་དེ་ཉིད་ཐ་སྙད་དུའང་མེད་ཅིང་། ལྷན་
སྐྱེས་ཀྱི་དབང་དུ་བྱས་པའི་གང་ཟག་གི་བདག་འགོག་པ་རྣམས་ཀྱིས་དགག་བྱ་འདི་ཉིད་འགོག་
པ་ཡིན་ལ། འགོག་ཚུལ་ང་ཙམ་དེ་ཉིད་ཕུང་པོ་དང་གཅིག་དང་ཐ་དད་གང་དུ་གྲུབ་རིགས་
པས་བཙལ་བའི་ཚེ་མ་རྙེད་པའི་ཚུལ་གྱིས་འགོག་པའམ། ཕྱི་ནང་གི་དངོས་པོར་སྨྲ་བའི་
གྲུབ་མཐས་བློ་བསྒྱུར་བ་རྣམས་ཀྱིས་ཕུང་པོ་རྫས་སུ་གྲུབ་པ་ལ་དམིགས་ནས་རྫས་སུ་གྲུབ་བོ་
སྙམ་དུ་འཛིན་པ་ནི་འཇིག་ལྟ་ཀུན་བརྟགས་སམ། གང་ཟག་གི་བདག་འཛིན་ཀུན་བརྟགས་
ཡིན་ལ། འདི་ལ་ནི་ཕུང་པོ་ཙམ་ཞེས་དང་ང་ཙམ་ཞེས་སྦྱར་དུ་མི་རུང་ངོ༌། །དེའི་ཞེན་
ཡུལ་ཕུང་པོ་རྫས་གྲུབ་ལ་དམིགས་པའི་ང་རྫས་གྲུབ་པ་དེ་ཉིད་འཇིག་ལྟ་ཀུན་བརྟགས་དེའི་
དམིགས་པའམ། ཞེན་ཡུལ་ལམ། ཀུན་བརྟགས་ཀྱི་དབང་དུ་བྱས་པའི་གང་ཟག་གི་
བདག་ཡིན་ནོ། །སྐབས་འདིར་ཕྱི་མ་དེ་ཉིད་འགོག་པར་བྱེད་ལ། འགོག་ཚུལ་ང་རྫས་
གྲུབ་པ་ཡོད་ན་དེ་ཕུང་པོ་དང་གཅིག་གམ་ཐ་དད་སོགས་གང་དུ་འདོད་པའི་སྒྲུབ་བྱེད་དེ་དག་
བཀག་ནས་བསྒྲུབ་བྱ་ལྡོག་པའི་ཚུལ་གྱིས་འགོག་པའོ། །ཕུང་པོ་ཙམ་ལ་དམིགས་ནས་ངའི་ཕུང་
པོ་ཞེས་སོགས་ངས་ཁྱད་པར་དུ་བྱས་པའི་ང་ཡིར་འཛིན་པ་དེའང་གང་ཟག་གི་བདག་འཛིན་
ལྷན་སྐྱེས་ཡིན་ལ། ཕུང་པོ་རྫས་གྲུབ་ལ་དམིགས་ནས་ངའི་ཕུང་པོ་རྫས་སུ་གྲུབ་པར་འཛིན་
པ་དེའང་བདག་འཛིན་ཀུན་བརྟགས་ཡིན་པས་དེ་གཉིས་ཀའང་འཇིག་ཚོགས་ལ་ལྟ་བའོ། །
སྔ་མ་སྐབས་འདིའི་དགག་བྱ་མ་ཡིན་པ་དང་ཕྱི་མ་ཡིན་པ་ནི་སྔར་དང་འདྲའོ། །ཕུང་པོ་ཙམ་
ལ་དམིགས་ནས་ཕུང་པོ་ཙམ་དུ་འཛིན་པ་ནི་ཆོས་ཀྱི་བདག་འཛིན་ལྷན་སྐྱེས་དང་དེའི་དམིགས་
ཡུལ་གྱི་ཕུང་པོ་ཙམ་དེ་ཆོས་ཀྱི་བདག་ཅེས་པའི་ཟུར་གྱི་ཆོས་ཡིན་ཞིང་ཐ་སྙད་དུའང་ཡོད།
འདི་དང་གོང་གི་གང་ཟག་ཏུ་འཇོག་པའི་ང་ཙམ་གཉིས་ནི་བྱེད་པའི་སྐྱེས་བུ་བཅུ་གཉིས་ཀྱི་ནང་
ཚན་གྱི་བདག་ཡིན་ནོ། །དེའི་ཞེན་ཡུལ་གྱི་ཕུང་པོ་བདེན་གྲུབ་པ་ནི་ལྷན་སྐྱེས་ཀྱི་ཆོས་བདག་སྟེ་

ཐ་སྙད་དུའང་མེད་ལ། ལྷན་སྐྱེས་ཀྱི་དབང་དུ་བྱས་པའི་ཆོས་བདག་འགོག་པ་རྣམས་ཀྱི་
དགག་བྱའང་དེ་ཉིད་དོ། །ཕུང་པོ་རྫས་གྲུབ་ལ་དམིགས་ནས་ཕུང་པོ་བདེན་པར་འཛིན་པ་
ནི་འཇིག་ལྟ་ཀུན་བརྟགས་ཡིན་ལ། དེའི་དམིགས་ཡུལ་དང་ཞེན་ཡུལ་ལ་ནི་ཁྱད་པར་མེད་
པས་ཕུང་པོ་རྫས་གྲུབ་པ་དེ་ཉིད་ཡིན་ལ། དེ་ནི་ཐ་སྙད་དུའང་མེད་ཅིང་ཀུན་བརྟགས་ཀྱི་
དབང་དུ་བྱས་པའི་ཆོས་བདག་ཡིན་ཞིང་། གོང་དུ་མཐའ་བཞིའི་སྐྱེ་བ་རིགས་པས་འགོག་
པའི་དགག་བྱའང་འདི་ཉིད་ཡིན་ནོ། །དེ་ལྟ་བུའི་དགག་བྱ་དེ་ཐམས་ཅད་མཐའ་བཞིའི་ནང་
ནས་དང་པོ་ཁོ་ན་ཡིན་པས་དེ་མེད་པར་རྟོགས་པའི་བདག་མེད་དེ་ཐེག་པ་གསུམ་གྱིས་རྟོགས་
བྱའི་སྟོང་ཉིད་ཡིན་པས་ཐུན་མོང་ཐེག་པས་རྟོགས་བྱའི་སྟོང་ཉིད་དུ་འཇོག་གོ །དེ་དག་ལས་
གཞན་པའི་མཚན་འཛིན་གྱི་སྤྲོས་པ་རྣམས་ལ་ནི་མཐའ་བཞིར་འཛིན་པ་ཅི་རིགས་སུ་ཡོད་ཅིང་།
དེ་མེད་པར་རྟོགས་པའི་སྟོང་ཉིད་ནི་ཐེག་ཆེན་ཐུན་མོང་མ་ཡིན་པའི་རྟོགས་བྱ་ཡིན་ནོ། །
འདི་དག་ནི་ཀུན་མཁྱེན་ཆོས་ཀྱི་རྒྱལ་པོའི་གསུང་རབ་རྣམས་ལས་འབྱུང་བའི་ཟབ་དོན་བྲིས་པ་
ཡིན་པས་སྲོལ་འདི་ལ་དད་པ་ཐོབ་པ་རྣམས་ཀྱིས་དགའ་སྟོན་མཛོད་ཅིག །གཉིས་པ་ལ་
གསུམ་སྟེ། གང་ཟག་རྫས་ཡོད་རིགས་པས་དཔྱད་ནས་དགག །བརྟེན་ནས་བཏགས་
པའི་གང་ཟག་རྣམ་པར་གཞག །རིགས་པའི་ཚུལ་དེ་དངོས་པོ་ཀུན་ལ་བསྒྲེ་བའོ། །
དང་པོ་ལ་གཉིས་ཏེ། གང་ཟག་རྣམ་ལྔར་གྲུབ་པ་དགག །བརྗོད་དུ་མེད་པའི་
གང་ཟག་དགག་པའོ། །དང་པོ་ལ་གཉིས་ཏེ། འགོག་བྱེད་རིགས་པ་རྒྱས་པར་བཤད།
བསྡུས་ཏེ་འཇིག་ལྟའི་གྲངས་ངེས་བཤད་པའོ། །དང་པོ་ལ་བཞི་སྟེ། བདག་ཕུང་གཞན་
དུ་གྲུབ་པ་དགག །བདག་ཕུང་གཅིག་ཏུ་གྲུབ་པ་དགག །རྟེན་དང་བརྟེན་པར་གྲུབ་པ་
དགག །བདག་ལ་ཕུང་པོ་ལྡན་པ་དགག་པའོ། །
དང་པོ་ལ་གཉིས་ཏེ། འདོད་པ་བརྗོད། སུན་འབྱིན་བཤད་པའོ། །དང་པོ་
ནི། བདག་དེ་ལ་མུ་སྟེགས་གྲངས་ཅན་པ་ནི་འདི་ལྟར་འདོད་དེ། བདེ་སྡུག་གི་རྣམ་སྨིན་
ཟ་བ་པོ་དང་
། རྟག་པའི་དངོས་པོ་དང་། རྣམ་འགྱུར་རྣམས་ཀྱི་ལས་བྱེད་པ་པོ་མིན་
པའི་བདག་དེ་ནི་རྡུལ་མུན་སྙིང་སྟོབས་ཀྱི་ཡོན་ཏན་མེད་པ་དང༌། བརྐྱང་བསྐུམ་ལ་སོགས་
པའི་བྱ་བྱེད་མེད་པ་སྟེ། མདོར་ན། རྩ་བའི་རང་བཞིན་རྣམ་པར་འགྱུར་མིན་ལ། །
ཆེན་པོ་སོགས་བདུན་རང་བཞིན་རྣམ་འགྱུར་ཞིང་། །བཅུ་དྲུག་༢ང་རྒྱལ་དེ་ཙམ་ལྔ་༢ང་རྒྱལ་

དེ་ཙམ་ལྔ་༢དབང་པོ་བཅུ་ཡིད་འབྱུང་བ་ལྔ་པོ་ནི་རྣམ་པར་འགྱུར་བ་སྟེ། །སྐྱེས་བུ་རང་བཞིན་མ་
ཡིན་རྣམ་འགྱུར་མིན། །ཞེས་བྱ་བར་མུ་སྟེགས་གྲངས་ཅན་པ་རྣམས་ཀྱིས་བརྟགས་སོ། །
༢དབང་པོ་བཅུ་ཡིད་འབྱུང་བ་ལྔ། དེ་བཞིན་དུ་བདག་དེའི་དབྱེ་བ་ཅུང་ཟད་འདྲ་ལ་ཅུང་
ཟད་མི་འདྲ་བ་ལ་བརྟེན་ནས། བྱེ་བྲག་པས་ཟ་བ་པོ་དང་། རྟག་དངོས་དང་། ལས་
བྱེད་པ་པོ་དང༌། ཡོན་ཏན་དང་བཅས་པ་དང་། བྱ་བ་མེད་པར་འདོད་ལ། ཁ་ཅིག་
ནི་བྱ་བ་དང་བཅས་པའང་འདོད་པ་དང༌། རིག་བྱེད་པ་ནམ་མཁའ་ལྟར་རྟེན་ལུས་ཐ་དད་
པའི་དབང་གིས་བདག་གཅིག་པོ་དེ་སྣ་ཚོགས་པ་ཉིད་དུ་འདོད་པ་སོགས་མུ་སྟེགས་ཅན་གཞན་
རྣམས་ཀྱིས་ཀྱང་བདག་དེ་ཁས་ལེན་ཚུལ་གྱི་ལུགས་ནི་ནང་གསེས་ཐ་དད་དུ་འགྱུར་རོ། །
གཉིས་པ་ལ་གསུམ་ལས། དང་པོ་ངོ་བོ་ཁྱད་པར་གཞན་གྲགས་རྟགས་ཀྱིས་དགག་པ་
ལའང་གཉིས་ལས། དང་པོ་ནི། མུ་སྟེགས་ཅན་རྣམས་ཀྱི་གཞུང་ལུགས་ལས་བདག་མི་
འདྲ་བ་གང་ཞིག་སྨྲས་པ་ནི། དེ་དག་གིས་ཇི་ལྟར་བརྟགས་པ་དེ་ལྟར་གྱུར་པ་སྟེ་དེ་ཁོ་ན་ཉིད་དུ་
ཡོད་པ་མིན་ཏེ། སྐྱེ་བ་དང་བྲལ་བ་སྟེ་མ་སྐྱེས་པའི་ཕྱིར། དཔེར་ན་མོ་གཤམ་གྱི་བུ་
ལྟར་རོ། །འདི་ནི་མུ་སྟེགས་རང་འདོད་རྟགས་སུ་བཀོད་པའོ། །དེར་མ་ཟད་གཞན་གྱིས་
བརྟགས་པའི་བདག་འདི་ནི་ངར་འཛིན་ལྷན་སྐྱེས་ཀྱི་རྟེན་ནམ་དམིགས་ཡུལ་ཉིད་དུའང་འཇོག་
མི་རིགས་ཏེ། མ་སྐྱེས་པའི་ཕྱིར་མོ་གཤམ་གྱི་བུ་བཞིན་ནོ། །མུ་སྟེགས་པས་བརྟགས་
པའི་བདག་འདི་ནི་དེ་ཁོ་ནར་མ་ཟད། ཀུན་རྫོབ་ཏུ་ཡང་ཡོད་པར་མི་འདོད་དེ། རྟགས་
དང་དཔེ་སྔ་མ་བཞིན་ནོ། །གཉིས་པ་ཁྱད་པར་གཞན་གྲགས་ཀྱི་རྟགས་ཀྱིས་དགག་པ་ནི།
གཞན་ཡང་མུ་སྟེགས་རྣམས་ཀྱིས་བརྟགས་པའི་བདག་དེའི་ཁྱད་པར་མི་འདྲ་བ་ཀུན་ཀྱང་ཡོད་
པ་མ་ཡིན་ནོ། །རྒྱུ་མཚན་གང་གི་ཕྱིར་ན་གྲངས་ཅན་གྱི་བསྟན་བཅོས་དང༌། བྱེ་བྲག་པ་
ལ་སོགས་པའི་བསྟན་བཅོས་དེ་དག་རྣམས་ལས་བདག་དེའི་ཡོན་ཏན་ཡོད་མེད་ལ་སོགས་པའི་
ཁྱད་པར་མུ་སྟེགས་པ་རྣམས་ཀྱིས་གང་བསྟན་པ་དེ་དག་ཀུན་ཡོད་པ་ལ། མུ་སྟེགས་རང་
ལ་གྲགས་པ་མ་སྐྱེས་པའི་ཕྱིར་ཞེས་པའི་གཏན་ཚིགས་འདི་ཉིད་ཀྱིས་གནོད་པ་དེ་ཕྱིར་བདག་
དེའི་ཁྱད་པར་ཀུན་ཀྱང་དོན་དམ་དང་ཐ་སྙད་གང་དུའང་ཡོད་པ་མ་ཡིན་ཏེ། མོ་གཤམ་གྱི་
བུ་བཞིན་ནོ། །གཉིས་པ་ཕུང་པོ་ལ་གཞན་མ་དམིགས་རྟགས་ཀྱིས་དགག་པ་ནི། གོང་
དུ་བཤད་པ་དེའི་ཕྱིར་ཕུང་པོ་ལས་རྫས་གཞན་པའི་བདག་མེད་དེ། ཕུང་པོ་འཛིན་པའི་བློ་

དེས་ཕུང་པོ་གཟུང་བར་མ་གཏོགས་པར་བདག་དེ་ཡན་གར་དུ་འཛིན་པ་མ་གྲུབ་པའི་ཕྱིར།
གསུམ་པ་ངར་འཛིན་དམིགས་པ་བཀག་སྟེ་མཇུག་སྡུད་བསྟན་པ་ནི། ཕུང་པོ་ལས་ཐ་དད་
པའི་བདག་འདི་ནི་གྲུབ་མཐས་བློ་མ་བསྒྱུར་བའི་འཇིག་རྟེན་པ་དག་གི་ངར་འཛིན་ལྷན་སྐྱེས་ཀྱི་
བློ་ཡི་རྟེན་ནམ་ཡུལ་དུ་ཡང་མི་འདོད་དེ། ཁྱད་པར་དེ་དང་ལྡན་པའི་བདག་དེ་རིག་པ་མིན་
པ་སྟེ་མ་ཐོས་ཤིང་རྣམ་པར་མི་འཛིན་པའི་བྱིས་པ་རྣམས་ལའང་མངོན་པར་ཞེན་པའི་ཁྱད་པར་
ལས་བདག་དང་བདག་གི་ཞེས་བདག་ཏུ་ལྟ་བར་མཐོང་བའི་ཕྱིར་རོ། །ཅི་སྟེ་གང་ཟག་གང་
ཞིག་ད་ལྟ་རྟག་པ་དང་མ་སྐྱེས་པ་ལ་སོགས་པས་ཁྱད་པར་དུ་བྱས་པའི་བདག་དེ་མི་ཤེས་ཀྱང་།
ཁྱད་པར་དེ་དག་སྔར་གོམས་པའི་དབང་གིས་བདག་དེའི་ཡུལ་ཅན་ངར་འཛིན་པའི་ལྟ་བ་འབྱུང་
བ་ཡིན་ནོ་ཞེ་ན། སེམས་ཅན་གང་དག་དུད་འགྲོའི་སྐྱེ་གནས་ཁོ་ནར་བསྐལ་པ་མང་པོར་
བརྐྱལ་པ་སྟེ་རང་དབང་མེད་པར་སྐྱེས་པར་གྱུར་པ་སྔར་དེ་ཙམ་དུ་སོང་ཟིན་ཀྱང་། ད་དུང་
ཡང་དུད་འགྲོའི་སྐྱེ་གནས་ལས་ལྡོག་པར་མི་འགྱུར་བ་དེས་ཀྱང་གཞན་གྱིས་བརྟགས་པའི་མ་
སྐྱེས་པ་དང་རྟག་པའི་བདག་འདི་སྔར་ནམ་ཡང་མ་མཐོང་ལ། ངར་འཛིན་ལྷན་སྐྱེས་དུད་
འགྲོ་དེ་དག་ལ་ཡང་རང་ཆས་སུ་འཇུག་པ་མཐོང་བ་སྟེ་ཤེས་ནས། བརྟགས་པའི་བདག་དེ་
ལྟ་བུ་སུ་ཞིག་ངར་འཛིན་པའི་རྟེན་དུ་ཞེན་པར་བྱེད། དེ་བས་ན་ཕུང་པོ་ལས་ངོ་བོ་གཞན་
པའི་ཀུན་བརྟགས་ཀྱི་བདག་དེ་ནི་འགའའང་མེད་དོ། །་
གཉིས་པ་བདག་ཕུང་གཅིག་ཏུ་འདོད་པ་དགག་པ་ལ་གཉིས་ལས། དང་པོ་ཕྱོགས་
སྔ་བརྗོད་པ་ནི། རང་སྡེ་མང་པོས་བཀུར་བ་དག་གིས་ཕུང་པོ་ལྔ་ལས་རྫས་གཞན་ཐ་དད་
དུ་བདག་གྲུབ་པ་མེད་པའི་ཕྱིར་འཇིག་ཚོགས་ལ་ལྟ་བའི་བདག་ལྟའི་དམིགས་པའམ་ངོ་བོ་ནི་
ཕུང་པོ་ཁོ་ན་ཡིན་ལ། དེའི་ཕྱིར་བདག་ནི་ཕུང་པོ་དང་དབྱེར་མེད་བདེན་གྲུབ་ཡིན་ནོ་ཟེར་
རོ། །དེ་ལས་ཀྱང་ཁ་ཅིག་ནི་གང་ཟག་གི་བདག་ཏུ་ལྟ་བའི་རྟེན་ནམ། དམིགས་པའམ།
ངོ་བོ་ཉིད་དུ་ཕུང་པོ་དག་ནི་ལྔ་ཆར་ཡང་འདོད་ཅིང་། ཁ་ཅིག་ནི་ཕུང་པོ་ལྔ་ཆར་རྟེན་མ་
ཡིན་གྱི། སེམས་གཅིག་པུ་ལ་བདག་གོ་ཞེས་འདོད་དོ། །གཉིས་པ་སུན་འབྱིན་བཤད་
པ་ལ་གསུམ། བདག་ཕུང་གཅིག་པའི་དོན་ལ་རིགས་པས་གནོད། །བདག་ཕུང་གཅིག་
པ་ལུང་གི་དོན་མ་ཡིན། །བདག་ཕུང་གཅིག་ན་སྤང་གཉེན་འཆོལ་པའོ། །དང་པོ་ལ་
གསུམ། ཞེན་ཡུལ་བདག་དང་ཕུང་པོ་དཔྱད་ནས་དགག །འབྲས་བུ་མཐའ་ལྡན་ལ་

སོགས་མེད་པས་དགག །ཡུལ་ཅན་རྣལ་འབྱོར་མངོན་སུམ་སྒོ་ནས་དགག་པའོ། །དང་
པོ་ལ་གཉིས་ལས། དང་པོ་ཧ་ཅང་ཐལ་བ་བདུན་གྱིས་གནོད་པ་ནི། གལ་ཏེ་རང་རྒྱུད་ཀྱི་ཕུང་
པོ་ལྔ་པོ་བདག་ཡིན་པའི་ཕྱོགས་ལྟར་ན་དེའི་ཕྱིར་ཕུང་པོ་དེ་དག་ནི་གཟུགས་ལ་སོགས་པའི་བྱེ་
བྲག་གིས་མང་བས་གང་ཟག་གཅིག་གི་རྒྱུད་ཀྱི་བདག་དེ་དག་ཀྱང་མང་པོར་འགྱུར་རོ། །ནང་
གི་སེམས་བདག་འདོད་པ་ལྟར་ནའང་རྣམ་ཤེས་ཚོགས་དྲུག་གི་དབྱེ་བས་སམ། སྐད་ཅིག་
སྔ་ཕྱིའི་དབྱེ་བས་མང་བའི་ཕྱིར་བདག་མང་པོར་འགྱུར་རོ། །བདག་དེ་ནི་རྫས་སུ་ཡོད་པར་
འགྱུར་ཏེ་ཕུང་པོ་དང་བདག་གཅིག་ཡིན་ལ། ཕུང་པོ་རྫས་སུ་གྲུབ་པའི་ཕྱིར། འདོད་མི་
ནུས་ཏེ། གང་ཟག་བཏགས་ཡོད་དུ་གསུངས་པའི་ཕྱིར། བདག་རྫས་སུ་ཡོད་ན་བདག་
དེར་ལྟ་བའི་མཚན་ཉིད་ཅན་གྱི་འཇིག་ལྟ་དམིགས་ཡུལ་རྫས་ཡོད་ལ་འཇུག་པའི་ཡུལ་ཅན་
ཡིན་པས་སྔོ་སེར་ལ་སོགས་པའི་ཤེས་པ་ལྟར་འཛིན་སྟངས་ཕྱིན་ཅི་ལོག་པར་མི་འགྱུར་རོ། །
དེའི་ཕྱིར་འཇིག་ལྟ་སྤོང་མི་ནུས་པའམ་དེ་ལ་དམིགས་པའི་འདུན་པའི་འདོད་ཆགས་དང་བྲལ་
བའི་ཚུལ་གྱིས་སྤོང་དགོས་པར་འགྱུར་རོ། །ལྷག་མེད་མྱ་ངན་ལས་འདས་པའི་ཚེ་ངེས་པར་
བདགུ་ཆད་པར་འགྱུར་ཏེ། དེའི་ཚེ་ཕུང་པོ་ངེས་བར་རྒྱུན་ཆད་པར་འགྱུར་ལ། ཕུང་པོ་
བདག་ཡིན་པའི་ཕྱིར། འདོད་མི་ནུས་ཏེ། ཆད་པའི་མཐར་འཛིན་པས་མཐར་འཛིན་གྱི་
ལྟ་བ་ཁས་ལེན་པར་འགྱུར་བའི་ཕྱིར། མྱ་ངན་ལས་འདས་པ་ལ་ཞུགས་པའི་སྔོན་རོལ་གྱི་
སྐད་ཅིག་མ་རེ་རེ་དག་ལ་ནི་བདག་སྐྱེ་བ་དང་འཇིག་པར་འགྱུར་ཏེ་བདག་ཕུང་གཅིག་ཡིན་ལ།
ཕུང་པོ་སྐད་ཅིག་ལ་སྐྱེ་འཇིག་བྱེད་པའི་ཕྱིར། འདོད་མི་ནུས་ཏེ། ང་དེའི་ཚེ་སོགས་
གསུངས་པའི་ཕྱིར་རོ། །ཅི་སྟེ་བདག་སྐྱེ་འཇིག་ཅན་དུ་འདོད་ན་སྔོན་གྱི་ལས་བྱེད་པ་པོའི་
བདག་ཞིག་ནས་མེད་པས་ལས་ལའང་གནས་པའི་རྟེན་མེད་པའི་ཕྱིར་ལས་ཀྱང་མེད་པས།
ལས་དེའི་འབྲས་བུ་དང་འབྲེལ་བ་མེད་པ་ཉིད་དུ་འགྱུར་རོ། །གལ་ཏེ་སྐད་ཅིག་སྔ་མ་རྣམས་
སུ་བྱས་པའི་ལས་ཀྱི་འབྲས་བུ་སྐད་ཅིག་ཕྱི་མ་རྣམས་སུ་སྤྱོད་པས་སྐྱོན་མེད་ཅེ་ན། དེའི་ཚེ་
གཞན་གྱིས་བསགས་པའི་ལས་ཀྱི་རྣམ་པར་སྨིན་པའི་འབྲས་བུ་དེ་ལ་གཞན་གྱིས་ཟ་བ་སྟེ་
ལོངས་སྤྱོད་པར་འགྱུར་ཏེ། སྐད་ཅིག་སྔ་ཕྱི་རང་གི་མཚན་ཉིད་ཀྱིས་གཞན་ཡིན་པའི་ཕྱིར།
དེའི་ཕྱིར་ལས་བྱས་པ་ཆུད་ཟོས་པ་དང་། མ་བྱས་པ་དང་འཕྲད་པ་ཁོ་ནར་འགྱུར་རོ། །
གཉིས་པ་ཉེས་སྤོང་བརྗོད་དེ་མཇུག་སྡུད་བསྟན་པ་ནི། སྐད་ཅིག་སྔ་ཕྱི་ཡིན་མོད་ཀྱི། ལས་

བྱེད་པ་པོ་དེ་རྣམ་སྨིན་མྱོང་བ་པོ་ཉིད་དུ་རྒྱུད་གཅིག་པར་ཡོད་པའི་ཕྱིར་ན་སྐྱོན་མེད་དོ་ཞེ་ན།
སྔར་བྱམས་པ་ཉེར་སྦས་ལ་བརྟེན་ཆོས་རྣམས་ནི་ཞེས་པའི་སྐབས་སུ་གཞན་སྐྱེ་རྣམ་པར་དཔྱད་
པའི་ཚེ་རང་བཞིན་གྱིས་ཐ་དད་པ་ལ་རྒྱུད་གཅིག་ཏུ་གཏོགས་པ་མེད་པས་དེ་ལ་ཉེས་པ་ཡོད་
པའི་ཚུལ་བཤད་ཟིན་ཏོ། །རྒྱུ་མཚན་དེ་དག་གི་ཕྱིར་རང་གི་ཕུང་པོ་རྣམས་དང་རང་གི་
སེམས་རང་གི་བདག་ཉིད་དུ་འདོད་པ་མི་རིགས་སོ། །གཉིས་པ་འབྲས་བུ་མཐའ་ལྡན་ལ་
སོགས་མེད་པས་དགག་པ་ནི། ཅི་སྟེ་དེ་ལྟར་མིན་ན་མུ་སྟེགས་པས་ནང་གི་སྐྱེས་བུ་བདག་རྫས་
ཡོད་ལ་བསམས་ནས་འཇིག་རྟེན་མཐའ་དང་ལྡན་ནམ་སོགས་སུ་དྲིས་པའི་ཚེའང་། ཁྱོད་
ལྟར་ན་འཇིག་རྟེན་མཐའ་དང་ལྡན་པ་ཉིད་དང་། ལ་སོགས་པ་འཇིག་རྟེན་མི་རྟག་པ་དང་།
དེ་བཞིན་གཤེགས་པ་གྲངས་ཕན་ཆད་མེད་པ་སོགས་སུ་ལུང་སྟོན་པར་འགྱུར་ཏེ། འཇིག་
རྟེན་གྱི་སྒྲས་བདག་བསྟན་ལ། བདག་ཕུང་གཅིག་ཡིན་པའི་ཁྱད་པར་འཐད་པ་གང་ཞིག །
ཕུང་པོ་སྐྱེ་བ་དང་། འཇིག་པས་མི་རྟག་པ་དང་། ལྷག་མེད་ཀྱི་མྱ་ངན་ལས་འདས་པའི་
འོག་རོལ་ཏུ་ཕུང་པོ་རྣམས་མེད་པས་འཇིག་རྟེན་མཐའ་དང་ལྡན་པ་དང་། དེ་བཞིན་གཤེགས་
པ་དེ་གྲངས་ཕན་ཆད་དེའི་ཕུང་པོ་མེད་པ་ཉིད་ཡིན་པའི་ཕྱིར། འདོད་མི་ནུས་ཏེ། དེ་
ལྟར་དྲིས་པའི་འཇིག་རྟེན་མཐའ་དང་ལྡན་པ་སོགས་སུ་ལུང་བསྟན་པ་མེད་པའི་ཕྱིར་རོ། །
གསུམ་པ་ཡུལ་ཅན་རྣལ་འབྱོར་མངོན་སུམ་སྒོ་ནས་དགག་པ་ལ་གཉིས་ལས། དང་པོ་
བདག་མེད་རྟོགས་ཚེ་ཕུང་པོ་ཆད་པར་ཐལ་བ་ནི། སྐྱོན་གཞན་ཡང་ཁྱོད་ཀྱི་ལྟར་ན་རྣལ་
འབྱོར་པས་ཆོས་ཐམས་ཅད་བདག་མེད་དོ་སྙམ་དུ་སྡུག་བསྔལ་གྱི་བདེན་པའི་ཆོས་ཉིད་མངོན་
སུམ་དུ་མཐོང་བར་གྱུར་པ་དེའི་ཚེ་ངེས་པར་ཕུང་པོ་ལྔའི་དངོས་པོ་རྣམས་རྒྱུན་ཆད་ཅིང་མེད་
པར་འགྱུར་ཏེ། བདག་ཕུང་གཅིག་འདོད་རྒྱུ་དེ་མེད་པར་མཐོང་བའི་ཕྱིར་རོ། །འདོད་
མི་ནུས་པ་དེའི་ཕྱིར་ཕུང་པོ་བདག་མ་ཡིན་ནོ། །ཅི་སྟེ་བདག་མེད་མཐོང་བའི་ཚེ་བརྟགས་
པའི་བདག་སྤོང་ལ་ལས་འབྲས་འཇོག་པའི་ཚེ་ཕུང་པོ་བདག་ཡིན་ནོ་ཞེ་ན། ཇི་སྐད་བཤད་
པའི་ཉེས་པས་འཇིགས་ནས་བདག་མེད་མཐོང་བས་རྟག་པའི་བདག་སྤོང་བར་འདོད་ན་ནི་རྣལ་
འབྱོར་མངོན་སུམ་གྱིས་རྟོགས་པ་དེའི་ཚེ་རྟག་པའི་བདག་མེད་པར་མཐོང་གི །ཕུང་པོ་མེད་
པར་མ་མཐོང་བ་དེ་ཡི་ཕྱིར་ཁྱོད་ཀྱི་འདོད་པ་ལྟར་སེམས་སམ་ཕུང་པོ་བདག་ཏུ་ནམ་ཡང་མི་
འགྱུར་རོ། །གཞན་ཡང་བདག་མེད་མཐོང་བའི་བདག་དང་ལས་འབྲས་ཀྱི་རྟེན་གྱི་བདག་

སོ་སོར་འཇོག་པ་ནི་འདོད་རྒུར་སྨྲ་བའི་ཚིག་ཙམ་དུ་ཟད་དོ། །གཉིས་པ་བདག་མེད་མཐོང་
ཚེ་ཆགས་སོགས་མི་ལྡོག་པར་ཐལ་བ་ནི། དེར་མ་ཟད་ཁྱོད་ཀྱི་ལྟར་ན་རྣལ་འབྱོར་པས་
ཆོས་ཐམས་ཅད་བདག་མེད་པར་མངོན་སུམ་དུ་མཐོང་བ་ཡིས་ཀྱང་གཟུགས་ལ་སོགས་པའི་དེ་
ཁོ་ན་ཉིད་རྟོགས་པར་མི་འགྱུར་ཏེ། དེས་དེའི་ཚེ་གཟུགས་སོགས་ལས་དོན་གཞན་པའི་
གཞན་གྱི་མུ་སྟེགས་ཀྱིས་ཀུན་ཏུ་བརྟགས་པའི་བདག་ཙམ་ཞིག་མེད་པར་མཐོང་བའི་ཕྱིར།
དེའི་ཕྱིར་བདེན་པ་མཐོང་བ་དེས་ཀྱང་གཟུགས་ལ་སོགས་པ་ལ་བདེན་པར་དམིགས་ནས་
འཇུག་པའི་ཕྱིར་གཟུགས་སོགས་ཡུལ་ཅན་གྱི་འདོད་ཆགས་སོགས་ད་དུང་ཡང་སྐྱེ་བར་འགྱུར་
ཏེ། གཟུགས་ལ་སོགས་པ་དེ་ཡི་ངོ་བོ་སྟེ་དེ་ཁོ་ན་ཉིད་རྟོགས་པ་མེད་པའི་ཕྱིར་རོ། །
གཉིས་པ་བདག་ཕུང་གཅིག་པ་ལུང་གི་དོན་མ་ཡིན་པ་ལ་གསུམ་ལས། དང་པོ་ཕུང་པོ་
བདག་ཏུ་བཞེད་པ་ལུང་དོན་མ་ཡིན་པ་ནི། གལ་ཏེ་ཁོ་བོ་ཅག་ལུང་ཚད་མར་བྱེད་དེ། རྒྱུ་
མཚན་གང་གི་ཕྱིར་ན་སྟོན་པས་དགེ་སློང་དག །དགེ་སྦྱོང་ངམ། བྲམ་ཟེ་གང་སུ་དག་
ཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་ནི་ཉེ་བར་ལེན་པའི་ཕུང་པོ་ལྔ་པོ་འདི་ཁོ་
ན་ལ་རྗེས་སུ་ལྟའོ་ཞེས་ཕུང་པོ་ཁོ་ན་བདག་གོ་ཞེས་གསུངས་པ་དེའི་ཕྱིར་ཕུང་པོ་བདག་ཏུ་
འདོད་དོ་ཞེ་ན། ལུང་དེ་ནི་ཕུང་པོ་ལས་དོན་གཞན་པའི་ཀུན་བརྟགས་ཀྱི་བདག་ཁོ་ན་ལ་
ཞེས་པའི་ངོས་གཟུང་གིས་འགོག་པར་བྱེད་པ་ཡིན་གྱི། ཕུང་པོ་ཉིད་བདག་ཏུ་སྟོན་པ་མ་
ཡིན་ཏེ། ཕུང་པོ་ལས་ཐ་དད་པའི་བདག་འགའ་ཡང་མེད་པར་སྟོན་པ་དང༌། མུ་སྟེགས་
ཀྱིས་བརྟགས་པའི་བདག་བཀག་ནས་ཀུན་རྫོབ་ཀྱི་བདེན་པ་གསལ་བར་བྱེད་པའི་ལུང་ཡིན་
པའི་ཕྱིར། ལུང་དེས་ཕུང་པོ་བདག་ཏུ་བསྟན་པ་ནི་མ་ཡིན་ཏེ། གཟུགས་ནི་བདག་མིན་
ཞེས་སོགས་བཀག་ནས་མདོ་གཞན་ལས་གསུངས་པའི་ཕྱིར་རོ། །མདོ་གཞན་ལས་བཀག་
པ་དེ་ཇི་ལྟར་གསུངས་ཤེ་ན། གང་གི་ཕྱིར་གཟུགས་བདག་མིན་ལ། ཚོར་བ་བདག་
མིན་པ་དང་། འདུ་ཤེས་ཀྱང་བདག་མ་ཡིན། འདུ་བྱེད་རྣམས་ཀྱང་བདག་མིན་པ་དང་།
རྣམ་ཤེས་ཀྱང་བདག་མིན་པར་མདོ་གཞན་ལས་གསལ་བར་གསུངས་པ་དེ་ཡི་ཕྱིར་མདོ་སྔ་མ་
དེར་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་བདག་གོ་སྙམ་དུ་ཡང་དག་པར་རྗེས་སུ་
ལྟའོ་ཞེས་བསྟན་པ་དེ་ཕུང་པོ་བདག་ཡིན་ཅེས་པར་བཞེད་ནས་གསུངས་པ་མ་ཡིན་པའི་ཕྱིར་
རོ། །གཉིས་པ་ལུང་དོན་ཡིན་ན་ལུང་རིགས་གཉིས་ཀྱིས་གནོད་ཚུལ་ལ་གཉིས་ལས།

དང་པོ་ལུང་གིས་གནོད་ཚུལ་ནི། གཞན་ཡང་མདོ་དེས་ཕུང་པོ་རྣམས་བདག་ཏུ་སྟོན་པ་མ་
ཡིན་ཏེ། གལ་ཏེ་ཕུང་པོ་རྣམས་བདག་ཡིན་ཅེས་བརྗོད་པའི་ཚེ་ཚིག་དེས་ཕུང་པོ་བདག་ཏུ་
སྟོན་ན་ཕུང་པོ་རྣམས་ཀྱི་ཚོགས་པ་དེ་བདག་ཡིན་པར་འགྱུར་གྱི། ཕུང་པོ་རེ་རེ་བའི་ངོ་བོ་
བདག་མིན་ཏེ། དཔེར་ན་ཤིང་རྣམས་ནགས་ཚལ་ཞེས་བརྗོད་པ་ན་ཤིང་གི་ཚོགས་པ་ནགས་
ཚལ་ཡིན་གྱི། ཤིང་རེ་རེ་བ་ནགས་ཚལ་མིན་པ་བཞིན་ནོ། །ཅི་སྟེ་ཚོགས་པ་བདག་ཡིན་
པར་འདོད་དོ་ཞེ་ན། དེ་ལྟར་ན་བདག་གི་ནི་མགོན་དང་འདུལ་བའམ་དཔང་པོ་ཉིད་དུ་གསུངས་
ལ། ཁྱེད་ལྟར་ན་ཚོགས་པ་རྐྱང་པ་དེ་མགོན་མིན་ཞིང་འདུལ་བར་རུང་བའམ་དཔང་པོ་
ཉིད་ཀྱང་ཡིན་པར་རུང་བ་མིན་ཏེ། ཕུང་པོའི་ཚོགས་པ་ཙམ་པོ་དེ་རྫས་སུ་གྲུབ་པ་མེད་ཅིང་
བློ་ངོར་ཤར་བའི་སྤྱི་ཡིན་པའི་ཕྱིར་ན་བདག་དེ་ཕུང་པོའི་ཚོགས་པ་ཙམ་མ་ཡིན་ནོ། །
གཉིས་པ་རིགས་པས་གནོད་ཚུལ་ལ་གསུམ་ལས། དང་པོ་འདུས་ཙམ་ཡིན་ན་ཤིང་རྟའི་
དཔེ་ཡིས་དགག་པ་ནི། གཞན་ཡང་མི་རིགས་པ་འདི་ལྟར་ཏེ། ཕུང་པོའི་ཚོགས་ལ་
བདག་ཏུ་འདོད་པ་དེའི་ཚེ། དཔེར་ན་ཤིང་རྟ་དེའི་ཡན་ལག་སོ་སོ་བ་ཕྱོགས་གཅིག་ཏུ་སྤུངས་
ནས་ཚོགས་པ་ཙམ་དུ་གནས་པ་རྣམས་ཤིང་རྟ་ཉིད་དུ་འགྱུར་བའི་སྐྱོན་ཡོད་དེ། ཤིང་རྟ་
དང་བདག་གཉིས་རང་གི་ཡན་ལག་ཚོགས་པ་ལ་འཇོག་མི་འཇོག་མཚུངས་པའི་ཕྱིར། གཞན་
ཡང་མདོའི་ལུང་དྲངས་མ་ཐག་པ་དེ་ལས་ཕུང་པོ་ལ་བརྟེན་ནས་བདག་ཏུ་བཏགས་པ་ཡིན་པར་
གསུངས་པ་དེའི་ཕྱིར་ཕུང་པོ་འདུས་པ་སྟེ་ཚོགས་པ་ཙམ་བདག་མ་ཡིན་ཏེ། དཔེར་ན་འབྱུང་བ་
ལ་བརྟེན་ནས་འབྱུང་འགྱུར་སྔོན་པོ་ལ་སོགས་པར་བཏགས་མོད་ཀྱི། འབྱུང་བ་འདུས་ཙམ་
མ་ཡིན་པ་བཞིན་ནོ། །གཉིས་པ་ཚོགས་དབྱིབས་ཡིན་ན་སེམས་མ་ཡིན་པས་གནོད་པ་ནི།
གལ་ཏེ་ཚོགས་པ་ཙམ་མིན་པ་བདེན་མོད་ཀྱི། འོན་ཀྱང་འཕང་ལོ་ལ་སོགས་ཚོགས་པའི་
དབྱིབས་ཁྱད་པར་ཅན་དང་ལྡན་པ་ཤིང་རྟ་ཡིན་པ་བཞིན་དུ་གཟུགས་ལ་སོགས་པ་རྣམས་
ཚོགས་ཏེ་བཀོད་པ་ཙམ་བདག་ཡིན་ནོ་ཞེ་ན། དབྱིབས་ཀྱི་ཁྱད་པར་དེ་ནི་གཟུགས་ཅན་ཁོ་
ན་ལ་ཡོད་པའི་ཕྱིར། དེ་ལྟར་འདོད་པ་ཁྱོད་ལ་གཟུགས་ཀྱི་ཕུང་པོ་དེ་དག་ཉིད་ཁོ་ན་བདག་
ཅེས་འདོད་པར་འགྱུར་གྱི། སེམས་ཏེ་རྣམ་ཤེས་ཀྱི་ཕུང་པོ་དང༌། སོགས་པ་ཚོར་བ། །
འདུ་ཤེས། འདུ་བྱེད་ཀྱི་ཕུང་པོ་དང་བཅས་པ་ཚོགས་པའི་དབྱིབས་ནི་བདག་ཡིན་པ་ཉིད་དུ་
འགྱུར་བ་མིན་ཏེ། གང་གི་ཕྱིར་གཟུགས་ཅན་མ་ཡིན་པའི་རྣམ་ཤེས་སོགས་བཞི་པོ་དེ་དག་

ཚོགས་པ་ལ་དབྱིབས་ཡོད་པ་མ་ཡིན་པའི་ཕྱིར། གསུམ་པ་གཉིས་ཀ་བྱ་བྱེད་གཅིག་ཏུ་ཐལ་
བས་གནོད་པ་ནི། འདིས་ཉེ་བར་ལེན་པར་བྱེད་པས་ན་ཉེ་བར་ལེན་པ་པོ་རང་སྟེ་བྱེད་པ་པོ་
བདག་དང་། འདི་ཉེ་བར་བླང་བར་བྱ་བས་ན་ཉེ་བར་ལེན་པ་སྟེ་ལས་སུ་བྱ་བ་ཕུང་པོ་ལྔ་པོ་
དག་གཅིག་ཉིད་དུ་རིགས་པའི་དངོས་པོ་མིན་ཏེ། དེ་ལྟར་ཡིན་ན་ལས་བུམ་པ་སོགས་དེ་བྱེད་
པ་པོ་རྫ་མཁན་སོགས་དང་གཅིག་ཉིད་དུ་འགྱུར་ཏེ། ཉེ་བར་ལེན་པ་པོ་དང་ཉེ་བར་ལེན་པ་
གཅིག་ཡིན་པའི་ཕྱིར། ཉེས་སྤོང་གི་ལན་དགག་པ་ནི། གལ་ཏེ་བྱེད་པ་པོ་ཉིད་དུ་འགྱུར་
བའི་ཉེ་བར་ལེན་པ་པོ་ནི་འགའ་ཡང་མེད་ཀྱི། ལས་སུ་བྱ་བ་ཕུང་པོ་འདུས་པ་ཙམ་ཞིག་
ཡོད་དོ་སྙམ་དུ་བློ་ལ་སེམས་པ་ཡིན་ན། དེའང་འཐད་པ་མ་ཡིན་ཏེ། གང་གི་ཕྱིར་བྱེད་
པ་པོ་བདག་མེད་ན་རྒྱུ་མེད་པའི་ཕྱིར་ལས་ཕུང་པོའང་མེད་པའི་ཕྱིར་རོ། །གསུམ་པ་ལུང་
ལ་བརྟེན་ནས་སྔ་མའི་གྲུབ་དོན་བསྡུ་བ་ནི། དེ་ལྟར་འདོད་པ་ལ་མི་འཐད་པ་གཞན་ཡང་
ཡོད་དེ། གང་གི་ཕྱིར་ན་ཐུབ་པས་ཡབ་སྲས་མཇལ་བའི་མདོ་ལས། བདག་དེ་ས་དང་།
ཆུ་དང་། མེ་དང་། རླུང་གི་ཁམས་དང་། རྣམ་ཤེས་ཀྱི་ཁམས་དང་། བུ་ག་ནམ་
མཁའི་ཁམས་ཞེས་བྱ་བའི་དབྱེ་བས་ཁམས་དྲུག་དང་ནི། མིག་གི་འདུས་ཏེ་རེག་པའི་སྐྱེ་
མཆེད་ནས། སོགས་པ་ཡིད་ཀྱི་འདུས་ཏེ་རེག་པའི་བར་རྟེན་དྲུག་པོ་དེ་དག་ལ་བརྟེན་ནས་
བཏགས་པ་ཙམ་དུ་ཉེ་བར་བསྟན་ཞིང་། མིག་གི་རྣམ་པར་ཤེས་པ་ལ་སོགས་པའི་སེམས་
དང་། ཡིད་ཉེ་བར་རྒྱུ་བ་བཅོ་བརྒྱད་ལ་སོགས་པའི་སེམས་ལས་བྱུང་བའི་ཆོས་རྣམས་
གདགས་གཞིར་ཉེ་བར་བཟུང་བ་ལ་བརྟེན་ནས་བདག་ཏུ་འདོགས་སོ་ཞེས་ངེས་པར་གསལ་
བར་གསུངས་པ་དེའི་ཕྱིར་ན་བདག་དེ་ནི་ཁམས་དྲུག་སོགས་ཡ་གྱལ་དེ་རྣམས་དང་། དེ་
ཉིད་མ་ཡིན་པ་སྟེ་དེ་རྣམས་རེ་རེ་ནས་བདག་ཏུ་མི་རུང་ལ། དེ་རྣམས་ཀྱི་ཚོགས་པ་ཙམ་
ཉིད་ཀྱང་བདག་ཏུ་འཇོག་པ་མིན་ཏེ། དེའི་ཕྱིར་ངར་འཛིན་ལྷན་སྐྱེས་ཀྱི་བློས་ཆོས་དེ་
རྣམས་ཀྱི་ཚོགས་པ་དང་ཡ་གྱལ་གང་ལའང་དམིགས་པ་མིན་ནོ། །གསུམ་པ་བདག་ཕུང་
གཅིག་ན་སྤང་གཉེན་འཆོལ་བར་ཐལ་བ་ནི། ཕྱོགས་སྔའི་འདོད་པ་ལྟར་ན་བདག་མེད་
མངོན་སུམ་དུ་རྟོགས་པའི་ཚེ་ངར་འཛིན་ལྷན་སྐྱེས་ཀྱི་དམིགས་ཡུལ་སུན་ཕྱུང་མི་ནུས་ཏེ། གང་
གི་ཚེ་རྣལ་འབྱོར་པས་གང་ཟག་གི་བདག་མེད་མངོན་སུམ་དུ་རྟོགས་པའི་ཚེ་རྟག་པའི་བདག་
སྤོང་པ་སྟེ་མེད་པར་མཐོང་ཞིང༌། རྟག་པའི་བདག་འདི་ནི་ངར་འཛིན་ལྷན་སྐྱེས་ཀྱི་རྟེན་

ནམ་དམིགས་ཡུལ་གང་དུའང་མི་འདོད་པ་དེའི་ཕྱིར་ན་རྟག་པའི་བདག་ཙམ་མེད་པར་མཐོང་
བའི་ཤེས་པ་གོམས་པས་ཐོག་མ་མེད་པ་ནས་ཞུགས་པའི་བདག་ཏུ་ལྟ་བ་དཔྱིས་ཀྱང་འབྱིན་པ་
སྟེ་རྩ་བ་ནས་འཇོམས་ཞེས་སྨྲ་བ་ནི་ཤིན་ཏུ་མཚར་ཏེ། དཔེར་ན་འགའ་ཞིག་གིས་རང་གི་
ཁྱིམ་གྱི་རྩིག་པའི་ཕུག་ན་སྦྲུལ་གདུག་པ་གནས་པར་མཐོང་བཞིན་དུ་དེས་འཛིན་པའི་དོགས་
པ་མི་བྱེད་པར་གླང་པོ་ཆེ་ལ་སྐྲག་སྟེ་ཁྱིམ་འདི་ན་གླང་ཆེན་མེད་པས་འཇིགས་པ་མེད་ཅེས་
དོགས་པ་བསལ་ཏེ། གླང་ཆེན་གྱི་འཇིགས་པ་བསལ་བས་དུག་སྦྲུལ་གྱི་འཇིགས་པའང་
སྤོང་བ་ལྟར་བྱེད་པ་དེ་ནི། ཀྱེ་མ་སྟེ་སྐྲག་པའི་ཚིག་ཡིན་ལ། གཞན་གྱི་གནམ་པོ་སྟེ་
དྲང་པོ་ཉེས་པ་བསྐྱེད་པ་ཞིག་ཡིན་པར་འགྱུར་བ་ཉིད་དུ་ཤེས་པར་བྱའོ། །དེའང་རྒྱ་སྐད་དུ་
ཨཱརྫ་ཝ་ཞེས་དྲང་པོའི་སྐད་དོད་བསྒྱུར་ནས་བརྡ་རྙིང་ལ་གནམ་པོ་ཞེས་བྱ་བས། དེ་ལ་གཞན་གྱི་
དྲང་པོ་ཞེས་པ་དྲང་པོ་མ་ཡིན་པ་ལ་དྲང་པོར་གནས་པས་ཉེས་པ་བསྐྱེད་པའི་དོན་དུ་སྦྱར་དགོས་
ཞེས་ཀུན་མཁྱེན་གོ་རམས་པས་གསུངས།
གསུམ་པ་བདག་ཕུང་རྟེན་དང་བརྟེན་པར་གྲུབ་པར་དགག་པ་ནི། ཁ་ཅིག་ན་རེ།
རི་སུལ་ན་སེང་གེ་དང་འཁར་གཞོང་ལ་ཞོ་གནས་པ་ལྟར་བདག་ཕུང་བརྟེན་ནས་གནས་པར་
འདོད་དོ་ཞེ་ན། མི་འཐད་དེ། ཕུང་པོ་དེར་བདག་ངོ་བོ་ཉིད་ཀྱིས་གནས་པ་ཡོད་པ་མ་
ཡིན་ཞིང་། བདག་ལ་ཡང་ཕུང་པོ་དེ་རྣམས་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པ་
མིན་ཏེ། རྒྱུ་མཚན་གང་གི་ཕྱིར་ན་བདག་ཕུང་གཉིས་འདིར་བདག་ཕུང་གཞན་ཉིད་ཡོད་ན་
ཕན་ཚུན་རང་བཞིན་གྱིས་གྲུབ་པའི་རྟེན་དང་བརྟེན་པའི་རྟོག་པ་གཉིས་པོ་འདིར་འགྱུར་ན་རང་
བཞིན་གྱིས་གཞན་ཉིད་ཡིན་པ་དེ་མེད་པ་དེའི་ཕྱིར་ན་རྟེན་བརྟེན་པའི་ཚུལ་གྱིས་གནས་པར་
འདོད་པ་འདི་ནི་ཕྱིན་ཅི་ལོག་གིས་རྟོག་པས་བཞག་པ་ཁོ་ནའོ། །
བཞི་པ་བདག་ལ་ཕུང་པོ་ལྡན་པ་དགག་པ་ནི། བདག་ནི་གཟུགས་ཀྱི་ཕུང་པོ་དང་
ལྡན་པར་རང་བཞིན་གྱིས་གྲུབ་པར་མི་འདོད་དེ། རྒྱུ་མཚན་གང་གི་ཕྱིར་ན་བདག་ནི་ཕུང་
པོ་ལས་ངོ་བོ་ཉིད་ཀྱིས་གཅིག་དང་ཐ་དད་དུ་ཡོད་པ་མིན་པར་སྔར་བཀག་ཟིན་པས་དེའི་ཕྱིར་
ན་བདག་ཕུང་པོ་དང་ལྡན་པའི་དོན་དུ་སྦྱོར་བ་མེད་དེ། ཐ་དད་པའི་ལྡན་པའམ། གཞན་
པའི་ལྡན་པ་ལྷས་བྱིན་གནག་སྟེ་བ་ལང་སོགས་དང་ལྡན་པ་དང་། ཐ་མི་དད་པའི་ལྡན་
པའམ། གཞན་མིན་པའི་ལྡན་པ་ལྷས་བྱིན་གཟུགས་དང་ལྡན་པ་ཡིན་ན་བདག་ནི་གཟུགས་

སོགས་ལས་དེ་ཉིད་དེ་གཅིག་མིན་པས་ཐ་དད་པར་མི་རུང་ལ། གཞན་ཉིད་དུ་མེད་པས་ཐ་
དད་པར་མི་རུང་བའི་ཕྱིར་རོ། །
གཉིས་པ་བསྡུས་ཏེ་འཇིག་ལྟའི་གྲངས་ངེས་བསྟན་པ་ནི། གཟུགས་བདག་མ་ཡིན་
པ་ལ་བདག་ཏུ་ལྟ་བ་དང་། བདག་ནི་གཟུགས་དང་ངོ་བོ་ཉིད་ཀྱིས་ལྡན་པ་མིན་པ་ལ་དེར་
ལྟ་བ་དང་གཟུགས་ལ་བདག་མེད་ཅིང་། བདག་ལའང་གཟུགས་རང་བཞིན་གྱིས་ཡོད་པ་
མིན་པ་ལ་དེར་ལྟ་བ་བཞི་སྟེ་གཟུགས་ཕུང་ལ་བཤད་པ་དེ་ལྟར་འཇིག་ལྟས་ལྟ་བའི་ཚུལ་རྣམ་པ་
བཞིར་ཚོར་བ་ལ་སོགས་པའི་ཕུང་པོ་བཞི་པོ་ཀུན་ལ་བཞི་བཞིར་ཤེས་པར་བྱ་སྟེ། དེ་དག་
ནི་བདག་ཏུ་ལྟ་བའམ་འཇིག་ཚོགས་ལ་ལྟ་བ་ཉི་ཤུར་འདོད་པའི་ཕྱིར་རོ། །མདོ་ལས། འཇིག་
ཚོགས་ལ་ལྟ་བའི་རི་བོ་བདག་མེད་རྟོགས་པའི་ཡེ་ཤེས་ཀྱི་རྡོ་རྗེ་ཡིས་བཅོམ་པ་ན་བདག་ཏུ་ལྟ་
བ་གང་དང་ལྷན་ཅིག་ཏུ་འཇིག་པར་འགྱུར་བ་ལ་གསུངས་པ་དེ་ནི་ལྷན་སྐྱེས་ཀྱི་འཇིགས་
ཚོགས་ལ་ལྟ་བའི་རི་བོ་ལྷུན་སྟུག་པ་ལ་གནས་པ་ཀུན་བརྟགས་ཀྱི་རྩེ་མོ་ཤིན་ཏུ་མཐོ་བར་གྱུར་
པ་སྔར་བཤད་པའི་ཕུང་པོ་ལྔ་པོ་རེ་རེ་ལ་བཞི་བཞིར་ཕྱེ་བ་འདི་དག་ཡིན་པའི་ཕྱིར། གཉིས་
པ་བརྗོད་དུ་མེད་པའི་བདག་དགག་པ་ལ་གཉིས་ལས། །
དང་པོ་ཕྱོགས་སྔ་བརྗོད་པ་ནི། མང་བཀུར་བའི་ནང་ཚན་གནས་མ་བུ་ཁ་ཅིག་ན་རེ།
བདག་དེ་ཕུང་པོ་ལས་ཐ་དད་པར་མ་དམིགས་ཤིང་སྐྱེ་འཇིག་མེད་པས་གཅིག་ཀྱང་མིན་པས་
ཕུང་པོ་ལས་དེ་ཉིད་དང་། གཞན་ཉིད་དང་། རྟག་པ་དང་། མི་རྟག་པ་ལ་སོགས་
པ་གང་དུའང་བརྗོད་དུ་མེད་པའི་གང་ཟག་ཅེས་བྱ་བ་རྫས་སུ་ཡོད་པར་འདོད་དེ། ལས་བྱེད་པ་
པོ་དང་རྣམ་སྨིན་མྱོང་བ་པོའི་རྟེན་ཡིན་པས་བདག་རྫས་སུ་ཡོད་དགོས་པའི་ཕྱིར། འཇུག་པའི་
རྣམ་པར་ཤེས་པ་དྲུག་གིས་ཤེས་བྱར་ཡང་བདག་དེ་འདོད་ཅིང་། བདག་དེ་ནི་ངར་འཛིན་
ལྷན་སྐྱེས་ཀྱི་གཞི་སྟེ་དམིགས་པར་ཡང་འདོད་པ་ཡིན་ནོ། །གཉིས་པ་ལ་གསུམ་ལས།
དང་པོ་དངོས་པོར་ཡོད་ན་བརྗོད་དུ་ཡོད་པར་ཐལ་བས་དགག་པ་ནི། འདི་ལྟར་གལ་ཏེ་
བདག་འགའ་ཞིག་དངོས་པོར་ཏེ་རྫས་སུ་གྲུབ་པར་ཡོད་པར་གྱུར་ན་སེམས་ལྟར་དུ་གྲུབ་པའི་
དངོས་པོ་དེ་ཉིད་དང་གཞན་ཉིད་གང་དུའང་བརྗོད་དུ་མེད་པར་མི་འགྱུར་ཏེ། དཔེ་གང་གི་
ཕྱིར་ན་གཟུགས་ལས་སེམས་དེ་ཉིད་དང་གཞན་གང་དུའང་བརྗོད་དུ་མེད་པར་མི་རྟོགས་པ་སྟེ་
མི་འདོད་པ་ལྟར་དངོས་པོར་ཡོད་པ་ནི་དེ་ཉིད་དང་གཞན་ཉིད་གང་དུའང་བརྗོད་དུ་མེད་པར་

རྟོགས་རིགས་པ་མ་ཡིན་པ་ཉིད་དོ། །གཉིས་པ་བརྗོད་དུ་མེད་ན་བཏགས་པ་ཡོད་པར་བསྟན་
པ་ནི། དཔེ་གང་གི་ཕྱིར་ཁྱོད་ཀྱི་ལྟར་ན་བུམ་པ་རང་རྐྱ་ཐུབ་པའི་དངོས་པོར་མ་གྲུབ་པའི་
ངོ་བོ་དེ་རང་གི་ཡན་ལག་གིས་གཟུགས་སོགས་ལས་གཅིག་དང་ཐ་དད་གང་དུའང་བརྗོད་དུ་
མེད་པར་འགྱུར་བར་འདོད་པས་། དེ་བཞིན་དུ་བདག་གང་ཡིན་པ་དེའང་ཕུང་པོ་ལས་དེ་
ཉིད་དང་གཞན་ཉིད་དུ་བརྗོད་དུ་མེད་པའི་བཏགས་ཡོད་དུ་འགྱུར་བ་དེའི་ཕྱིར་རང་གི་མཚན་
ཉིད་ཀྱིས་ཡོད་པར་གྲུབ་པར་རྟོགས་པ་སྟེ་གཟུང་བར་མི་བྱའོ། །གསུམ་པ་དངོས་པོའི་ཆོས་
དང་བྲལ་བས་དངོས་པོར་མི་འགྲུབ་པས་དགག་པ་ནི། དཔེར་ན་ཁྱོད་ཀྱི་རྣམ་པར་ཤེས་པ་
དེ་རྣམ་ཤེས་རང་གི་བདག་ཉིད་ལས་གཞན་ནི་ཡོད་པར་མི་འདོད་པ་བཞིན་དུ་གང་ཟག་ཀྱང་
རང་གི་བདག་ཉིད་ལས་གཞན་མིན་པས་དེ་ཉིད་དུ་བརྗོད་དགོས་སོ། །ཡང་ཁྱོད་ཀྱི་རྣམ་
ཤེས་གཟུགས་སོགས་ལས་གཞན་པའི་དངོས་པོར་འདོད་པ་བཞིན་དུ་གང་ཟག་ཀྱང་ངོ་བོ་ཐ་
དད་པར་བརྗོད་དགོས་སོ། །དངོས་པོ་ལ་གཅིག་དང་ཐ་དད་ཀྱི་རྣམ་པ་དེ་གཉིས་ངེས་པར་
མཐོང་བར་འགྱུར་བ་དེའི་ཕྱིར་བདག་རྫས་སུ་མེད་དེ། དངོས་པོའི་ཆོས་དང་བྲལ་བའི་
ཕྱིར་མོ་གཤམ་གྱི་བུ་བཞིན་ནོ། །
གཉིས་པ་རྟེན་ནས་བཏགས་པའི་གང་ཟག་རྣམ་པར་གཞག་པ་ལ་གསུམ་ལས།
དང་པོ་སྔར་བཤད་རིགས་པས་བཏགས་ཡོད་དུ་འགྲུབ་པ་ནི། སྔར་རིགས་པས་དཔྱད་པས་
གང་ཟག་རྫས་སུ་མ་གྲུབ་པ་དེའི་ཕྱིར་ངར་འཛིན་ལྷན་སྐྱེས་ཀྱི་རྟེན་ནམ་དམིགས་ཡུལ་དུ་གྱུར་
པའི་བདག་དེ་ནི་བཙལ་ན་དངོས་པོར་ཡོད་པ་མིན་ཞིང་། དེ་ནི་ཕུང་པོ་ལས་གཞན་མིན་
ལ། ཕུང་པོའི་ངོ་བོ་ཚོགས་པ་དང་ཡ་གྱལ་གང་ཡང་བདག་མིན་པ་དང་། བདག་ཕུང་
པོའི་རྟེན་མིན་པ་དང་། བདག་འདི་ནི་ཕུང་པོ་དེ་རྣམས་དང་ལྡན་པའང་རང་བཞིན་གྱིས་
ཡོད་པ་མིན་ནོ། །དེ་ལྟར་རྣམ་པ་ལྔས་བཙལ་ཀྱང་མི་རྙེད་པའི་བདག་འདི་ནི་ཐ་སྙད་མི་
གཅད་པའི་དོན་དུ་ཕུང་པོ་རྣམས་ལ་བརྟེན་ནས་བཏགས་པ་ཙམ་ཞིག་འགྲུབ་པར་འགྱུར་བ་
ཡིན་ནོ། །གཉིས་པ་དེ་ཉིད་ཤིང་རྟའི་དཔེ་དང་སྦྱར་བ་ལ་གཉིས་ལས། དང་པོ་མདོར་
བསྟན་པ་ནི། དཔེར་ན་ཤིང་རྟ་དེ་རང་གི་ཡན་ལག་གཟེར་བུ་འཕང་ལོ་སོགས་ལས་གཞན་
དུ་འདོད་པ་མིན་ལ། གཞན་མིན་པ་དེ་དང་བདག་ཉིད་གཅིག་པའང་མ་ཡིན་པ་དང་། ཤིང་
རྟ་དེ་རང་གི་ཡན་ལག་དེ་དང་ལྡན་པ་ཡང་མིན་ཞིང་། ཤིང་རྟའི་ཡན་ལག་ལ་ཤིང་རྟ་བརྟེན་

པ་མིན་ལ། ཤིང་རྟའི་ཡན་ལག་དག་ཤིང་རྟ་དེར་བརྟེན་པའང་མིན་པ་དང་། དེ་བཞིན་
དུ་ཤིང་རྟའི་ཡན་ལག་འདུས་པ་ཙམ་ཤིང་རྟ་མིན་ཞིང་། ཤིང་རྟའི་དབྱིབས་ཀྱང་ཤིང་རྟ་
མིན་པ་ཇི་ལྟ་བ་དེ་བཞིན་དུ་བདག་དང་ཕུང་པོའང་ཤེས་པར་བྱའོ། །གཉིས་པ་རྒྱས་བཤད་
ལ་གཉིས། དཔེ་སྒྲུབ་པ་དང་། དོན་ལ་སྦྱར་བའོ། །དང་པོ་ལ་གསུམ་ལས། དང་པོ་
རྣམ་བདུན་རིགས་པས་དཔྱད་ན་རྫས་སུ་མེད་པ་ལའང་གཉིས་ཀྱི། དང་པོ་ཚོགས་ཙམ་ཤིང་
རྟ་ཉིད་མ་ཡིན་པ་ནི། གལ་ཏེ་ཤིང་རྟའི་ཡན་ལག་ཚོགས་པ་ཙམ་ཤིང་རྟ་ཡིན་པར་འགྱུར་
ན་ནི་ཤིང་རྟ་མ་བསྒྲིགས་པར་ཡན་ལག་རྣམས་སིལ་བུར་ཚོགས་ཏེ་གནས་པ་ལའང་ཤིང་རྟ་
ཡིན་པ་ཉིད་ཡོད་པར་འགྱུར་རོ། །གཉིས་པ་དབྱིབས་ཙམ་ཤིང་རྟར་འདོད་པ་དགག་པ་ལ་
གཉིས་ལས། དང་པོ་མདོར་བསྟན་པ་ནི། གལ་ཏེ་ཚོགས་ཙམ་ཤིང་རྟ་མ་ཡིན་ཡང་དབྱི
བས་ཁྱད་པར་ཅན་ཤིང་རྟ་ཡིན་ནོ་ཞེ་ན། མི་འཐད་དེ། རྒྱུ་མཚན་གང་གི་ཕྱིར་ཡན་ལག་
ཅན་ཤིང་རྟ་རྫས་སུ་མེད་ན་ཡན་ལག་དེ་དག་ཀྱང་མེད་པས་དབྱིབས་ཀྱང་མེད་པར་འགྱུར་ཏེ།
ཤིང་རྟ་ལ་ཡན་ལག་ཅན་མེད་པ་རང་གི་སྡེ་པ་དེ་དག་གིས་ཁས་བླངས་པའི་ཕྱིར་རོ། །དེས་
ན་དབྱིབས་ཙམ་ཤིང་རྟར་རིགས་པའང་མིན་ནོ། །གཉིས་པ་ནི། གཞན་ཡང་གལ་ཏེ་
ཁྱོད་ཀྱིས་ཤིང་རྟའི་དབྱིབས་ཙམ་ཤིང་རྟར་འདོད་ན། དབྱིབས་དེ་ཡན་ལག་རེ་རེ་བ་དག་གི་
ཡིན་ནམ། འོན་ཏེ་ཚོགས་པའི་ཡིན། དང་པོ་ལྟར་ན་སྔར་མ་བསྒྲིགས་པའི་དབྱིབས་ཀྱི་
ཁྱད་པར་མ་བཏང་བ་དག་གིའམ། སྔར་གྱི་དབྱིབས་ཀྱི་ཁྱད་པར་བཏང་བ་དག་གི་དབྱིབས་
ཡིན། དང་པོ་ལྟར་ན་མི་འཐད་དེ། ཁྱོད་ཀྱིས་དབྱིབས་ཤིང་རྟ་ཡིན་པ་དེ་འཕང་ལོ་ལ་
སོགས་པའི་ཡན་ལག་རེ་རེ་ལ་སྔར་མ་བསྒྲིགས་པའི་དུས་སུ་དབྱིབས་ཇི་ལྟར་ཡོད་པར་གྱུར་པ་
བཞིན་དུ་ད་ལྟ་བསྒྲིགས་ནས་ཤིང་རྟར་གཏོགས་པ་སྟེ་བསྒྲིགས་ཟིན་པའི་དུས་སུ་ཡང་ནི་ཤིང་
རྟར་ཡོད་པ་མ་ཡིན་པར་གྱུར་ཏེ། ཡན་ལག་སོ་སོའི་དབྱིབས་ཙམ་ལ་ཤིང་རྟར་འདོད་ཅིང་།
སྔ་ཕྱིའི་ཡན་ལག་སོ་སོའི་དབྱིབས་ལ་ཁྱད་པར་མེད་པའི་ཕྱིར་རོ། །གལ་ཏེ་ཕྱོགས་གཉིས་
པ་ལྟར་གྱི་ཤིང་རྟར་གྱུར་པ་ན་དབྱིབས་གསར་དུ་གྲུབ་པའང་མི་འཐད་དེ། ད་ལྟ་གལ་ཏེ་
ཤིང་རྟ་ཉིད་བསྒྲིགས་ཟིན་པའི་དུས་འདིར་འཕང་ལོ་དང་། སོགས་པས་སྲོག་ཤིང་དང༌།
གཟེར་བུ་ལ་སོགས་པའི་དབྱིབས་སོ་སོར་གྲུབ་བཞི་དང་། རིལ་པོ་དང་། ཟླུམ་པོ་ལ་
སོགས་པ་སྔར་མ་བསྒྲིགས་པའི་དུས་ཀྱི་ཡན་ལག་གི་དབྱིབས་ལས་ཐ་དད་པའི་དབྱིབས་ཡོད་

ན། དེ་ལྟ་བུའི་དབྱིབས་འདི་མིག་ཤེས་ཀྱིས་གཟུང་བར་འགྱུར་ན་དེ་འདྲ་བ་ཡང་ཡོད་པ་
མིན་ཏེ། དེ་ཕྱིར་གསར་དུ་གྲུབ་པའི་དབྱིབས་ཙམ་ཤིང་རྟར་ཡོད་པ་མ་ཡིན་ནོ། །ཅི་སྟེ་
ཕྱོགས་གཉིས་པ་ལྟར་ཡན་ལག་ཚོགས་པ་གདགས་གཞིར་བྱས་པ་ལ་བརྟེན་ནས་བཏགས་པའི་
བཏགས་ཆོས་དབྱིབས་དེ་ཤིང་རྟ་ཡིན་ནོ་ཞེ་ན། ཚོགས་པ་ཞེས་བྱ་བ་རྫས་སུ་གྲུབ་པར་ཡོད་
ན། དེ་ལ་བརྟེན་པའི་དབྱིབས་གདགས་སུ་ཆུག་མོད་དེ། རྒྱུ་མཚན་གང་གི་ཕྱིར་ཁྱོད་
ཀྱིས་འདོད་པའི་ཚོགས་པ་ཡན་ལག་རེ་རེ་བ་རྣམས་ལ་བརྟེན་ནས་བཏགས་པའི་བཏགས་ཆོས་
ཡིན་པའི་ཕྱིར་ཚོགས་པ་ཅང་མེད་པ་སྟེ་ཅུང་ཟད་ཀྱང་རྫས་ཡོད་དུ་མེད་པས་དེ་ལ་བརྟེན་པའི་
ཤིང་རྟའི་དབྱིབས་དེ་ཡན་ལག་ཚོགས་པ་རྫས་ཡོད་ཀྱི་བཏགས་ཆོས་མ་ཡིན་ཏེ་བཏགས་ཡོད་
ལ་བཏགས་ཡོད་བརྟེན་པར་འགྱུར་ལ། དེ་ཁྱོད་ཀྱི་ལུགས་དང་འགལ་ཏེ། གདགས་
གཞི་རྫས་ཡོད་དང་བཏགས་ཆོས་བཏགས་ཡོད་དུ་འདོད་པའི་ཕྱིར་རོ། །རྒྱུ་མཚན་དེས་ན་
གང་ཞིག་གདགས་གཞི་ཅི་ཡང་རྫས་སུ་ཡོད་པ་མ་ཡིན་པ་དེ་ལ་བརྟེན་ནས་བཏགས་པའི་
བཏགས་ཆོས་ཤིང་རྟའི་སྐབས་འདིར་ནི་ཤིང་རྟར་འཇོག་པའི་དབྱིབས་སུ་ལྟ་ཞིག་ཇི་ལྟར་
འགྱུར་ཏེ་མི་འགྱུར་རོ། །ཅི་སྟེ་ཚོགས་པ་མི་བདེན་པ་ལ་དབྱིབས་མི་བདེན་པ་བཏགས་པའོ་
ཞེ་ན། ཁྱོད་ཀྱི་ཤིང་རྟའི་དབྱིབས་འདི་ནི་ཇི་ལྟར་ཚོགས་པ་མི་བདེན་པ་བཏགས་ཡོད་ལ་
དབྱིབས་མི་བདེན་པ་བཏགས་པར་འདོད་པ་དེ་ལྟར་དུ་མི་བདེན་པའི་རྒྱུ་མ་རིག་པ་དང་།
ས་བོན་སོགས་ལ་བརྟེན་པར་བྱས་ནས། འབྲས་བུའི་རྣམ་པ་འདུ་བྱེད་དང་། མྱུ་གུ་
སོགས་མི་བདེན་པའི་རང་བཞིན་ཅན་སྐྱེ་བ་ཡིན་པས། དེ་བཞིན་དུ་རྒྱུ་དང་འབྲས་བུའི་
དངོས་པོ་ཐམས་ཅད་ཀྱང་ནི་མི་བདེན་པའི་རང་བཞིན་ཅན་དུ་སྐྱེ་བར་ཤེས་པར་གྱིས་ཤིག །
ཤིང་རྟའི་དཔེ་ལ་སྦྱར་བའི་བཤད་མ་ཐག་པའི་རིགས་པ་འདིས་ནི་གཟུགས་ལ་སོགས་པའི་
རྡུལ་རྫས་བརྒྱད་དེ་ལྟར་འདུས་ཏེ་འདབས་འབྱོར་དུ་གནས་པའི་ཚོགས་པ་རྣམས་ལ་བུམ་པ་ལ་
སོགས་པའི་བློ་འཇུག་པར་འགྱུར་ཞེས་བྱ་བའང་རིགས་པ་མ་ཡིན་པ་ཉིད་དེ། དཔྱད་ན་
ཤིང་རྟ་དང་མཚུངས་པའི་ཕྱིར་རོ། །གཞན་ཡང་དངོས་པོ་རྣམས་རང་བཞིན་གྱིས་སྐྱེ་བ་མེད་
པ་ནི་གོང་དུ་བཤད་ཟིན་ལ། དེ་ལྟར་ན་སྐྱེ་བ་མེད་པས་གཟུགས་ལ་སོགས་པ་དེ་དག་ཀྱང་
རང་གི་མཚན་ཉིད་ཀྱིས་ཡོད་པ་མིན་པ་དེའི་ཕྱིར་ཡང་བུམ་པ་ལ་སོགས་པ་དེ་དག་གཟུགས་ལ་
སོགས་པ་ཚོགས་པའི་དབྱིབས་ཀྱི་ཁྱད་པར་དུ་གདགས་པའང་མི་རིགས་སོ། །གཉིས་པ་མ་

དཔྱད་པར་འཇིག་རྟེན་ཉིད་ལས་ཤིང་རྟར་གྲུབ་པ་ལ་གཉིས་ལས། དང་པོ་བརྟེན་ནས་
བཏགས་ཚེ་ཤིང་རྟའི་ཐ་སྙད་འགྲུབ་ཚུལ་ནི། ཕྱོགས་སྔ་ན་རེ། རྣམ་པ་བདུན་གྱིས་ཤིང་
རྟ་མི་རྙེད་ན་འཇིག་རྟེན་གྱི་ཤིང་རྟ་སོགས་ཀྱི་ཐ་སྙད་འཇིག་གོ་ཞེ་ན། ། ཁྱོད་ཀྱི་ལུགས་ལ་ཐ་
སྙད་མེད་པར་གྱུར་ཏེ། བཏགས་དོན་མ་བཙལ་ན་ཐ་སྙད་འཇོག་མི་ཤེས་ལ། བཙལ་ན་
རྣམ་པ་བདུན་གྱིས་བཙལ་དགོས་ཤིང་། བཙལ་མཐར་མ་རྙེད་པས་ཁྱོད་ཀྱིས་འཇིག་རྟེན་
གྱི་ཐ་སྙད་མེད་པར་བྱས་སོ། །ངེད་ཀྱི་ལུགས་ལ་ཐ་སྙད་མ་བཙལ་བར་འཇིག་རྟེན་གྱི་གྲགས་པ་
ལྟར་འཇོག་པས་ན་ཤིན་ཏུ་འཐད་དེ། །འདི་ལྟར་ཤིང་རྟ་དེ་ནི་དེ་ཁོ་ན་ཉིད་དུའམ་འཇིག་
རྟེན་གྱི་ཐ་སྙད་དུ་བཏགས་དོན་རྣམ་པ་བདུན་གྱིས་བཙལ་བ་ན་ཤིང་རྟ་འགྲུབ་པར་འགྱུར་བ་
མིན་མོད་ཀྱི། འོན་ཀྱང་རྣམ་པར་དཔྱད་པ་མེད་པར་འཇིག་རྟེན་གྱི་ཐ་སྙད་དབང་བཙན་
པར་བྱས་པ་ཉིད་ལས། ལུགས་འདིར་ནི་རང་གི་ཡན་ལག་གཟེར་བུ་དང་། འཁོར་ལོ་
ལ་སོགས་པ་ལ་བརྟེན་ནས་ཤིང་རྟ་ཉོས་ཤིག །ཆོས་ཤིག་ཅེས་བྱ་བ་སོགས་ཀྱི་ཐ་སྙད་ཉེ་
བར་འདོགས་པ་ཙམ་ཡིན་ནོ། །གཉིས་པ་ཚུལ་དེས་ཡན་ལག་ཅན་སོགས་ཐ་སྙད་འགྲུབ་
ཚུལ་ནི། དབུ་མ་པའི་ལུགས་འདིར་ཤིང་རྟ་དེ་འཇིག་རྟེན་གྱི་ཐ་སྙད་ཙམ་དུ་ཡོད་པར་མ་
ཟད། མིང་གི་ཁྱད་པར་གཞན་དག་ཀྱང་འཇིག་རྟེན་གྱི་གྲགས་པ་ལྟར་བཏགས་དོན་མ་
བཙལ་བའི་སྒོ་ནས་ཁས་བླངས་ཏེ། དེ་ལ་ཤིང་རྟ་དེ་ཉིད་རང་གི་ཡན་ལག་ལ་ལྟོས་ནས་
ཡན་ལག་ཅན་དང་། ཡང་དེ་འཕང་ལོ་ལ་སོགས་པའི་ཆ་ཤས་ལ་ལྟོས་ནས་ཆ་ཤས་ཅན་
དང༌། འཕང་ལོ་ལ་སོགས་པ་ཉེ་བར་བླང་བྱ་ཉེ་བར་ལེན་པའི་བྱ་བ་ལ་ལྟོས་ནས་ཤིང་རྟ་དེ་
ཉིད་བྱེད་པ་པོ་ཞེས་འགྲོ་བའི་རྣ་བར་བསྙད་ཅིང་། རང་གི་ཉེ་བར་ལེན་པ་གཟུགས་ལ་
སོགས་པའི་གདགས་གཞི་ལ་ལྟོས་ནས་ནི་སྐྱེ་བོ་རྣམས་ལ་ལེན་པ་པོ་ཉིད་དུའང་འགྲུབ་པོ། །
གལ་ཏེ་ཡན་ལག་དང་། ཆ་ཤས་དང་། ཉེ་བར་ལེན་པའི་བྱ་བ་དང༌། ཉེ་བར་ལེན་
པ་ནི་རྫས་སུ་ཡོད་ཀྱི། ཡན་ལག་ཅན་ལ་སོགས་པ་མེད་པར་འདོད་པ་ཁྱོད་ལ་རིགས་པ་དེ་
ཉིད་ཀྱིས་ཡན་ལག་ལ་སོགས་པའང་མི་རྙེད་པས་འཇིག་རྟེན་ན་གྲགས་པའི་ཀུན་རྫོབ་ཀྱི་ཐ་
སྙད་བརླག་ཅིང་རྒྱུན་ཆད་པར་འགྱུར་བས། དེ་མ་བརླག་ཅིག་སྟེ་འདི་ནི་བཟློག་པར་བྱ་བ་
ཁོ་ནའོ། །གསུམ་པ་རྣམ་བདུན་རིགས་པས་དཔྱད་པའི་ཕན་ཡོན་བསྟན་པ་ལ་གཉིས་ལས།
དང་པོ་གནས་ལུགས་དོན་ལ་འཇུག་པར་བསྟན་པ་ནི། ཅི་སྟེ་ཤིང་རྟ་ཞེས་བྱ་བ་ངོ་བོས་གྲུབ་

པ་ཞིག་ཡོད་ན་བཏགས་དོན་སྔར་བཤད་པ་ལྟར་རྣམ་པ་བདུན་གྱིས་བཙལ་བ་ན་རྙེད་དགོས་པ་
ལ། ཅིའང་མེད་པའི་ཤིང་རྟ་གང་ཡིན་པ་དེ་ཇི་ལྟ་བུར་ཡོད་ཅེས་རྣལ་འབྱོར་པས་རྣམ་པར་
དཔྱོད་པ་ན་ཤིང་རྟ་འདིའི་ཡོད་པ་མི་རྙེད་པས། དེས་ན་ཤིང་རྟ་ཞེས་བྱ་བ་ནི་བྱིས་པ་རྣམས་
ཀྱིས་བཏགས་པར་ཟད་ཀྱི། རང་བཞིན་གྱིས་ཡོད་པ་མ་ཡིན་ནོ་སྙམ་དུ་ངེས་ཤིང་། དེ་
ཁོ་ན་ཉིད་ཀྱི་དོན་ལའང་བདེ་བླག་ཏུ་འཇུག་པར་འགྱུར་ཏེ། དེ་བས་ན་དབུ་མ་པའི་སྐབས་
འདིར་རང་བཞིན་གྱིས་མ་གྲུབ་པའི་རྒྱུ་མཚན་དེས་རྟེན་འབྲེལ་གྱི་ཚུལ་དུ་ཐ་སྙད་ཐམས་ཅད་
ཤིན་ཏུ་འཐད་པར་འགྱུར་བས། དེས་ན་ཤིང་རྟ་དེའི་གྲུབ་པའི་ཚུལ་ནི་མ་བརྟགས་པའི་ཚུལ་
དེ་བཞིན་དུ་འདོད་པར་བྱའོ། །གཉིས་པ་ཡན་ལག་སོགས་ཁེགས་པར་བསྟན་པ་ནི། ཇི་
སྐད་དཔྱད་པས་ཤིང་རྟ་མེད་ནའང་དེའི་ཡན་ལག་ཚོགས་པ་ཙམ་ཡོད་པར་ཅི་འགལ་སྙམ་ན།
འདི་ན་སྣམ་བུ་ཚིག་པའི་ཐལ་བ་ལ་སྣལ་མ་འཚོལ་བ་དང་འདྲ་སྟེ། ཤིང་རྟ་རང་བཞིན་གྱིས་
ཡོད་པ་ཉིད་མིན་ན་དེ་ཡི་ཡན་ལག་ཅན་ངོ་བོ་ཉིད་ཀྱིས་མེད་པས་དེའི་ཡན་ལག་རྣམས་ཀྱང་ངོ་
བོ་ཉིད་ཀྱིས་མེད་དོ། །གལ་ཏེ་ཤིང་རྟ་ཞིག་པའི་ཚེ་འཕང་ལོ་ལ་སོགས་པ་དམིགས་པ་མ་ཡིན་
ནམ། ཅིའི་ཕྱིར་ཡན་ལག་ཅན་མེད་པར་ཡན་ལག་དེ་དག་མེད་པར་བརྗོད་ཅེ་ན། དེ་ནི་
དེ་ལྟར་མ་ཡིན། སོ་སོར་གྱེས་པའི་ཡན་ལག་ཤིང་རྟའི་ཡན་ལག་ཏུ་འཛིན་པ་ནི་སྔར་དེ་རྣམས་
ཤིང་རྟ་དང་འབྲེལ་བར་རིག་པ་ཁོ་ནས་འཕང་ལོ་ལ་སོགས་པ་འདི་དག་ནི་ཤིང་རྟའི་ཡན་ལག་
ཡིན་ནོ་སྙམ་དུ་རྟོགས་ཀྱི། སྔར་དེ་ལྟར་མི་ཤེས་པ་གཞན་གྱིས་ནི་མ་ཡིན་ཏེ། གང་ཟག་
དེ་ནི་འཕང་ལོ་སོགས་ཀྱི་རང་གི་ཆ་ཤས་ལ་ལྟོས་ནས་འཕང་ལོ་ལ་སོགས་པ་ཁོ་ན་ཡན་ལག་
ཅན་ཉིད་དུ་རྟོགས་པར་འགྱུར་ཏེ། གང་ཟག་དེའི་ངོར་འཕང་ལོ་ལ་སོགས་པ་ཤིང་རྟ་དང་
འབྲེལ་བའང་མི་རྟོགས་པས་དེའི་ཚེ་དེ་དག་ནི་ཤིང་རྟའི་ཡན་ལག་ཏུ་མི་རྟོགས་པས་དེའི་ཚེ་དེ་
དག་ནི་ཤིང་རྟའི་ཡན་ལག་ཏུ་མི་རྟོགས་སོ། །དེ་ཉིད་དཔེའི་སྒོ་ནས་ཀྱང་གསལ་བར་བྱེད་
དེ། དཔེར་ན་ཤིང་རྟ་ཡན་ལག་ཅན་མེས་ཚིག་ན་དེའི་ཡན་ལག་ཀྱང་ཚིག་ནས་མེད་པར་
འགྱུར་བའི་དཔེ་དེ་བཞིན་དུ་རྣམ་པར་དཔྱོད་པའི་བློ་གྲོས་ཀྱི་མེས་བརྟགས་ཤིང་དཔྱད་པ་ན་
ཡན་ལག་ཅན་ཤིང་རྟ་བསྲེགས་པ་སྟེ་མེད་པར་གྲུབ་ན། དེའི་ཡན་ལག་དག་ཀྱང་བསྲེགས་
ནས་མེད་པར་ངེས་པར་གྲུབ་པ་ཡིན་ནོ། །གཉིས་པ་དོན་ལ་སྦྱར་བ་ལ་བཞི་ལས། དང༌
པོ་བརྟེན་ནས་བཏགས་ཚེ་ལེན་པ་པོ་སོགས་འགྲུབ་པ་ནི། འཇིག་རྟེན་གྱི་ཐ་སྙད་མི་འཇིགས་པ་
ས་པ

དང་། དེ་ཁོ་ན་ཉིད་རྟོགས་པའི་ཐབས་སུ་འཕང་ལོ་ལ་སོགས་པའི་ཡན་ལག་ལ་བརྟེན་ནས་
ཤིང་རྟ་འདོགས་ཤིང་། ཡན་ལག་དག་ཉེ་བར་ལེན་པ་ཡིན་ལ། ཤིང་རྟ་ཉེ་བར་ལེན་པ་
པོ་ཡིན་པ་དེ་བཞིན་དུ་འཇིག་རྟེན་ལ་གྲགས་པའི་སྒོ་ནས་ཉེ་བར་ལེན་པའི་ཕུང་པོ་ལྔ་དང༌།
ནང་གི་ཁམས་དྲུག་དང༌། དེ་བཞིན་དུ་སྐྱེ་མཆེད་དྲུག་ལ་བརྟེན་ནས་བདག་ཀྱང་ཤིང་རྟ་
ལྟར་ཉེ་བར་ལེན་པ་པོ་ཉིད་དུ་འདོད་དེ། དེ་དག་ལ་བརྟེན་ནས་བདག་ཏུ་བཏགས་པའི་
ཕྱིར། ཕུང་སོགས་ཉེ་བར་ལེན་པ་གང་ཡིན་པ་དེ་དག་ལས་ཀྱང་ཡིན་ལ། ཉེ་བར་ལེན་
པ་པོ་བདག་འདི་ནི་བྱེད་པ་པོའང་ཡིན་ནོ་ཞེས་རྣམ་པར་གཞག་གོ །གཉིས་པ་རྣམ་པར་
དཔྱད་ཚེ་སྤྲོས་པ་མ་ལུས་བཟློག་པ་ནི། ཕུང་སོགས་ལ་བརྟེན་ནས་བཏགས་པའི་བདག་
འདི་ནི་དངོས་པོར་ཡོད་པ་མིན་པའི་ཕྱིར་མི་བརྟན་པ་དང་བརྟན་པ་མིན་ནོ། །གལ་ཏེ་བདག་
མི་བརྟན་པར་ངོ་བོ་ཉིད་ཀྱིས་ཡོད་ན་ནི་བདག་དང་ཉེ་བར་ལེན་པ་གཉིས་ཐ་དད་པར་མི་རུང་
བས་ཉེ་བར་ལེན་པ་ཉིད་བདག་ཏུ་འགྱུར་ལ། དེ་ལྟར་ན་བདག་སྐད་ཅིག་སོ་སོ་ངོ་བོ་ཉིད་
ཀྱིས་སྐྱེ་འཇིག་སོ་སོར་བྱེད་པས་སྔ་ཕྱི་འབྲེལ་མེད་དུ་འགྱུར་བས་ལས་འབྲས་ཀྱི་རྟེན་མི་འཐད་
པ་དང་། དེ་བཞིན་དུ་བརྟན་པ་སྟེ་རྟག་པའང་མི་འཐད་དེ། དེ་རྟག་པ་ཡིན་ན་ཚེ་རབས་
སྔ་མའི་བདག་དང་ཚེ་འདིའི་བདག་ངོ་བོ་ཉིད་ཀྱིས་གཅིག་དགོས་ལ། དེ་ལྟར་བདག་དེས་
ཉེ་བར་བླང་བྱ་སྔ་མའི་ཕུང་པོ་དང་ཚེ་འདིའི་ཕུང་པོ་གཅིག་ཏུ་འགྱུར་བས་གཉིས་ཀ་མིན་ནོ། །
དེ་བཞིན་དུ་བདག་འདི་ནི་སྐྱེ་བ་དང་འཇིག་པ་ཅན་ཡང་མིན་ཞིང་། བདག་འདི་ལ་རྟག་པ་
ཉིད་དང་མི་རྟག་པ་ཉིད་ལ་སོགས་པ་ཡང་ཡོད་པ་མིན་ལ། བདག་འདི་ནི་ཕུང་པོ་དང་།
དེ་ཉིད་དང་ནི་གཞན་ཉིད་གང་དུའང་མེད་དེ། ཅི་སྟེ་ཡོད་ན་སྔར་གྱི་སྐྱོན་ལས་མ་འདས་
པའི་ཕྱིར་རོ། །བཏགས་ཡོད་དུ་འཇོག་པའི་ལུགས་ལ་ནི་དེ་རྣམས་ལས་བཟློག་ཕྱོགས་ཀྱི་
ཡོན་ཏན་རྣམས་འཐོབ་བོ། །གསུམ་པ་ངར་འཛིན་དམིགས་པ་གཏི་མུག་དབང་གིས་གཞག་
པ་ནི། །འོ་ན་བདག་ཅེས་བྱ་བའི་ཐ་སྙད་མེད་པར་འགྱུར་རོ་སྙམ་ན། ཕུང་སོགས་ལ་
བརྟེན་ནས་བཏགས་པའི་བདག་གང་ལ་དམིགས་ནས་རྟག་ཏུ་འགྲོ་བ་རིགས་དྲུག་པོ་རྣམས་ལ་
ངར་འཛིན་པའི་བློ་རབ་ཏུ་འབྱུང་ཞིང། བདག་དེའི་དབང་བསྒྱུར་བྱའམ་གདགས་པའི་རྟེན་
མིག་ལ་སོགས་པ་ནང་དང༌། གཟུགས་ལ་སོགས་པ་ཕྱི་རོལ་གང་ཡིན་པ་དེར་ང་ཡིར་
འཛིན་པའི་བློ་འབྱུང་བའི་བདག་དེ་རིགས་པས་རྣམ་པར་མ་བརྟགས་ཤིང་མ་དཔྱད་པའི་བློ་

ངོར་འཇིག་རྟེན་ན་གྲགས་པ་ལྟར་ཐ་སྙད་དུ་གྲུབ་པས་གནས་ལུགས་ཀྱི་དོན་ལ་རྨོངས་པའི་
གཏི་མུག་གི་དབང་ལས་ཡོད་པར་འདོགས་པ་ཡིན་ནོ། །བཞི་པ་ཚུལ་དེས་བདག་གི་བ་
སྤངས་ཏེ་རྣམ་པར་གྲོལ་བའི་ཚུལ་ནི། དཔེར་ན་རྒྱུ་མཚན་གང་གི་ཕྱིར་ན་བྱེད་པ་པོ་རྫ་
མཁན་མེད་པ་ཅན་དེ་ལ་ལས་བུམ་པ་མེད་པ་དེའི་ཕྱིར་ལས་སུ་གྱུར་པའི་བདག་གི་བར་འཛིན་
པ་དེའང་བྱེད་པ་པོར་གྱུར་པའི་བདག་མེད་པར་ཡོད་པ་མིན་ནོ། །དེའི་ཕྱིར་བདག་དང་
བདག་གི་བ་དེ་དག་ཚུལ་དེ་ལྟ་བུའི་སྒོ་ནས་སྟོང་པ་ཉིད་དུ་ལྟ་ཞིང་། དེའི་དོན་གོམས་པའི་
རྣལ་འབྱོར་པ་དེ་ནི་འཁོར་བ་ལས་རྣམ་པར་གྲོལ་བར་འགྱུར་རོ། །
གསུམ་པ་རིགས་པའི་ཚུལ་དེ་དངོས་པོ་ཀུན་ལ་བསྒྲེ་བ་ལ་གསུམ་ལས། དང་པོ་
བརྟེན་ནས་བཏགས་པའི་དངོས་པོ་ཀུན་ལ་བསྒྲེ་བ་ནི། གང་དག་བུམ་པ་དང་། སྣམ་བུ་
དང་། རེ་ལྡེ་དང༌། དམག་གི་ཚོགས་དང་། ནགས་ཚལ་དང་། ཕྲེང་བ་དང་།
ལྗོན་ཤིང་དང་། ཁང་ཁྱིམ་དང་། ཤིང་རྟ་ཕྲན་དང༌། འགྲོན་གནས་ལ་སོགས་པའི་
དངོས་པོ་རྣམས་གང་དག་ཡན་ལག་ཅན་དང༌། ཆ་ཤས་ཅན་སོགས་སུ་བཏག་པ་དང༌།
དེ་བཞིན་དུ་བུམ་སོགས་ཀྱི་དངོས་པོ་དེ་དག་ཡན་ལག་དང་ཆ་ཤས་གང་དག་གི་སྒོ་ནས་སྐྱེ་བར་
འཇིག་རྟེན་འདིས་བསྙད་ཅིང་ཐ་སྙད་བཏགས་པ་དེ་རྣམས་སྔར་ཤིང་རྟའི་དཔྱད་པ་བཤད་པ་
བཞིན་དུ་རྣམ་པ་བདུན་གྱིས་བཙལ་ན་ཡོད་པ་མིན་ཡང་། མ་བརྟགས་མ་དཔྱད་པར་འཇིག་
རྟེན་གྱི་གྲགས་པ་དབང་བཙན་པར་བྱས་པའི་ཚེ་ཐ་སྙད་དུ་ཡོད་པ་ཡིན་པར་རྟོགས་པར་བྱ་སྟེ།
གང་གི་ཕྱིར་ན་བཅོམ་ལྡན་འདས་ཐུབ་པའི་དབང་པོ་དེ་ནི་འཇིག་རྟེན་གྱི་གྲགས་པ་ལ་གནོད་
པ་བསྐྱལ་བའི་སྒོ་ནས་ལྷན་ཅིག་རྩོད་པ་མི་མཛད་པར་ལུང་ལས་གསུངས་པའི་ཕྱིར་རོ། །
གཉིས་པ་ཁྱད་པར་བྱ་བྱེད་དང་དངོས་པོ་ཀུན་ལ་བསྒྲེ་བ་ནི། དེ་བཞིན་དུ་གཞན་ཡང་བུམ་
པའི་གྱོ་མོ་ལ་སོགས་པ་དེའི་ཡན་ལག་དང་། བུམ་པའི་མེ་རིས་སྔོ་བསངས་ལ་སོགས་པ་
དེའི་ཡོན་ཏན་ཡིན་པ་དང༌། འདོད་ཆགས་ནི་ལྷག་པར་ཞེན་པ་དང༌། བུམ་པ་ནི་ལྟོ་བ་
ལྡིར་བ་དང༌། མཆུ་འཕྱང་བ། མགྲིམ་པ་རིང་བ་ལ་སོགས་པ་བུམ་པའི་མཚན་ཉིད་
དང་། སྲེག་པར་བྱེད་པ་མེ་དང༌། བསྲེག་པར་བྱ་བའི་བུད་ཤིང་ལ་སོགས་པ་ནི་ཡོན་
ཏན་ལ་བརྟེན་ནས་ཡོན་ཏན་ཅན་དང་། ཡན་ལག་ཅན་ལ་བརྟེན་ནས་ཡན་ལག་ཏུ་འདོགས་
ཤིང་། ཆགས་པ་ནི་འདོད་ཆགས་ཀྱི་རྟེན་དུ་འདོགས་པ་དང་། བུམ་པའི་མཚན་

གཞི་ལ་སོགས་པའི་དོན་དག་ལ་བརྟེན་ནས་ཇི་ལྟར་འདོགས་པ་དེ་རྣམས་ཀྱང་སྔར་བཤད་པའི་
ཤིང་རྟའི་རྣམ་པར་དཔྱད་པར་བྱས་པས་རྣམ་པ་བདུན་པོ་གང་དུའང་ཡོད་པ་མ་ཡིན་ཞིང་།
རིགས་པས་དཔྱད་པ་དེ་ལས་གཞན་དུ་གྱུར་པ་མ་བརྟགས་མ་དཔྱད་པར་འཇིག་རྟེན་དུ་ཇི་ལྟར་
གྲགས་པའི་སྒོ་ནས་ཐ་སྙད་དུ་ཡོད་པ་ཡིན་ནོ། །གསུམ་པ་རྒྱུ་འབྲས་ལ་བསྒྲེ་བ་ལ་གསུམ་
ལས། དང་པོ་རྒྱུ་འབྲས་རང་བཞིན་གྱིས་མ་གྲུབ་པས་ལྟོས་ནས་འཇོག་པ་ནི། གལ་ཏེ་
རྒྱུར་འདོད་པའི་ས་བོན་དེ་ཡིས་བསྐྱེད་པར་བྱ་བ་མྱུ་གུ་སྐྱེད་པ་དེ་ལྟ་ན་ས་བོན་དེ་རྒྱུར་འཇོག་
པ་ཡིན་ཞིང་། གལ་ཏེ་རྒྱུ་དེས་འབྲས་བུ་མི་སྐྱེད་ན་ནི་བསྐྱེད་པ་དེ་མེད་པས་འབྲས་བུ་དེ་རྒྱུ་
མེད་པ་ཅན་དུ་འགྱུར་རོ། །འབྲས་བུ་ཡང་ནི་རྒྱུ་ཡོད་པར་གྱུར་ན་སྐྱེ་བར་འགྱུར་བ་དེའི་
ཕྱིར་རྒྱུ་འབྲས་ཕན་ཚུན་ལྟོས་ནས་ཡོད་པར་འཇོག་ཅིང་། རང་བཞིན་གྱིས་ཡོད་པ་མིན་ནོ། །
ཅི་སྟེ་རྒྱུ་འབྲས་ངོ་བོ་ཉིད་ཀྱིས་གྲུབ་པར་སེམས་ན་རྒྱུའམ་འབྲས་བུ་གང་ལ་བརྟེན་ནས་དེ་
གཉིས་ལས་སྔར་རྒྱུ་གང་ཞིག་གམ། འབྲས་བུ་གང་ཞིག་འགྱུར་བ་དེ་སྨྱོས་ཤིག །དེ་ལ་
རང་བཞིན་གྱིས་གྲུབ་པ་ལ་རྒྱུ་སྔ་མ་མི་རིགས་ཏེ། རྒྱུའི་དུས་སུ་རྒྱུའི་ལྟོས་ས་འབྲས་བུ་དེ་
གྲུབ་དགོས་སོ། །འབྲས་བུ་སྔ་མའང་མི་རིགས་ཏེ། རྒྱུ་མེད་དུ་འགྱུར་བས་སོ། །
དེའི་ཕྱིར་རྒྱུ་དང་འབྲས་བུར་གདགས་པའང་ཤིང་རྟ་ལྟར་ཕན་ཚུན་བརྟེན་ནས་གྲུབ་པར་རིག་
པར་བྱའོ། །གཉིས་པ་ཕྲད་དང་མ་ཕྲད་དཔྱད་ཚེ་རང་བཞིན་མེད་པ་ནི། གཞན་ཡང་
གལ་ཏེ་རྒྱུ་འབྲས་བུ་རང་བཞིན་གྱིས་སྐྱེད་པར་བྱེད་ན་ཕྲད་ནས་སྐྱེད་དམ་མ་ཕྲད་པར་སྐྱེད་པར་
བྱེད། དེ་ལ་གལ་ཏེ་ཁྱོད་ཀྱི་ལྟར་ན་རྒྱུ་ཡིས་འབྲས་བུ་དང་ཕྲད་ནས་འབྲས་བུ་སྐྱེད་པར་
བྱེད་ན་དེའི་ཚེ་རྒྱུ་འབྲས་དེ་དག་ཀླུང་དང་རྒྱ་མཚོའི་ཆུ་ཕྲད་པ་ལྟར་ནུས་པ་གཅིག་ཏུ་གྱུར་པས་
སྐྱེད་བྱེད་རྒྱུ་དང་བསྐྱེད་བྱ་འབྲས་བུ་འདི་ཞེས་རྣམ་དབྱེ་ཐ་དད་མེད་པར་འགྱུར་ཞིང་། ཅི་
སྟེ་སོ་སོར་ཏེ་མ་ཕྲད་པར་སྐྱེད་ན་ནི་འབྲས་བུའི་རྒྱུར་འདོད་པ་འདི་དེའི་རྒྱུ་མིན་པ་རྣམས་དང་
སྐྱེད་མི་སྐྱེད་ཁྱད་པར་མེད་པར་འགྱུར་ཏེ། རང་བཞིན་གྱིས་གྲུབ་པའི་སོ་སོ་བ་རྣམས་འབྲེལ་
མེད་དོན་གཞན་དུ་འགྱུར་བའི་ཕྱིར། རྒྱུ་འབྲས་རང་བཞིན་གྱིས་གྲུབ་པར་སྨྲ་བ་ལ་བསྐྱེད་
བྱ་སྐྱེད་བྱེད་ཕྲད་མ་ཕྲད་ཀྱི་རྟོག་པ་གཉིས་པོ་འདི་དག་སྤངས་ནས་ཏེ། དེ་མ་གཏོགས་པའི་
རྟོག་པ་གསུམ་པ་གཞན་ཡང་ཡོད་པར་འགྱུར་བ་མ་ཡིན་པས་རང་བཞིན་གྱིས་གྲུབ་པའི་རྒྱུས་
འབྲས་བུ་ནམ་ཡང་སྐྱེད་པ་མ་ཡིན་ནོ། །དེའི་ཕྱིར་ཅི་སྟེ་ཁྱོད་ཀྱི་ལྟར་རང་བཞིན་གྱིས་གྲུབ་

པའི་རྒྱུ་ཡིས་འབྲས་བུ་སྐྱེད་པར་མི་བྱེད་པ་དེའི་ཕྱིར་འབྲས་བུ་ཞེས་བྱ་བ་རང་བཞིན་གྱིས་ཡོད་
པ་མིན་ལ། འབྲས་བུ་སྐྱེད་པ་དང་བྲལ་བའི་རྒྱུ་ནི་རྒྱུའི་རང་བཞིན་དུ་མེད་པ་ཅན་དུ་འགྱུར་
བའི་ཕྱིར་རྒྱུ་རང་བཞིན་གྱིས་ཡོད་པའང་མིན་ནོ། །དབུ་མ་པ་ཁྱོད་ལའང་དེ་ལྟར་འགྱུར་བ་
མ་ཡིན་ནམ་ཞེ་ན། མི་འགྱུར་ཏེ། གང་གི་ཕྱིར་ན་ངེད་ཀྱི་ལུགས་ལ་རྒྱུ་འབྲས་འདི་དག་
གཉིས་ཆར་ཡང་ནི་རང་བཞིན་གྱིས་མ་གྲུབ་ལ། ཀུན་རྫོབ་ཏུ་སྣང་བ་སྒྱུ་མ་དང་འདྲ་བར་འདོད་
པ་དེའི་ཕྱིར་དབུ་མ་པ་བདག་ལ་རྒྱུ་འབྲས་ཕྲད་ནས་སྐྱེད་དམ་མ་ཕྲད་པར་སྐྱེད་ཅེས་བརྟགས་
པའི་སྐྱོན་དུ་མི་འགྱུར་ཞིང་། ཐ་སྙད་དུ་རྒྱུ་དང་འབྲས་བུར་གྱུར་པ་དེ་དག་ཏུ་མ་ཟད།
འཇིག་རྟེན་པའི་གྲགས་པ་དང་བསྟུན་ནས་དངོས་པོ་གཞན་རྣམས་ཀྱང་སྒྱུ་མ་དང་འདྲ་བར་
ཡོད་དེ། མ་བརྟགས་མ་དཔྱད་པའི་ངོར་ཀུན་རྫོབ་ཀྱི་འཇོག་ཚུལ་འཐད་པའི་ཕྱིར་རོ། །
གསུམ་པ་རང་ལའང་མཚུངས་པའི་རྩོད་སྤང་ལ་གཉིས་ལས། དང་པོ་ཕྱོགས་སྔ་ནི། ཁ་
ཅིག་རྒྱུ་འབྲས་ཕྲད་མ་ཕྲད་ཀྱི་བརྟགས་པ་འདི་དབུ་མ་པ་ཁྱོད་རང་ལའང་མཚུངས་ཏེ། འདི་
ལྟར་སུན་འབྱིན་གྱི་ཚིག་འདི་སུན་དབྱུང་བྱ་ཕ་རོལ་གྱི་ཞེ་འདོད་དང་ཕྲད་ནས་སུན་འབྱིན་པ་
ཡིན་ནམ། འོན་ཏེ་མ་ཕྲད་པར་ཡིན། དང་པོ་ལྟར་ན་སུན་འབྱིན་དང་སུན་དབྱུང་བྱ་ཐ་
དད་མེད་པར་འགྱུར་ཞིང་། ཕྱི་མ་ལྟར་ན་སུན་འབྱིན་གྱིས་ཕ་རོལ་པོའི་ཞེ་འདོད་སུན་མི་
ཕྱུང་བའམ། ཐམས་ཅད་ཀྱང་སུན་འབྱུང་བར་འགྱུར་ཞིང་བརྟགས་པ་གསུམ་པ་ཡོད་པ་མ་
ཡིན་ནོ་ཞེས་པའི་ཉེས་པ་འདི་ལྟ་བུ་ནི་དབུ་མ་པ་ཁྱོད་རང་ལའང་འགྱུར་བ་མ་ཡིན་ནམ། ཡིན་
ན་ནི་གང་གི་ཚེ་རྒྱུ་འབྲས་ཕྲད་མ་ཕྲད་ཀྱི་བརྟགས་པ་དེ་སྐད་དུ་སྨྲ་ཞིང་། དེ་རང་ལའང་
མཚུངས་པས་རང་གི་ཕྱོགས་ཁོ་ན་རྣམ་པར་འཇོམས་པའི་ཕྱིར་སྨྲས་པ་ལྟར་གྱུར་པ་དེའི་ཚེ་དབུ་
མ་པ་ཁྱོད་ཀྱིས་གཞན་ལུགས་སུན་དབྱུང་བྱ་རྒྱུ་འབྲས་རང་བཞིན་གྱིས་ཡོད་པ་དེ་སུན་ནི་
འབྱིན་པར་ནུས་པ་མ་ཡིན་པས་ཤུགས་ཀྱིས་རྒྱུ་དང་འབྲས་བུའི་དངོས་པོ་རང་བཞིན་གྱིས་གྲུབ་
པ་ཉིད་ཡིན་ནོ། །གཞན་ཡང་རྒྱུ་མཚན་གང་གི་ཕྱིར་ན་གོང་དུ་བཤད་པ་ལྟར་རྒོལ་བ་རང་
གི་སུན་འབྱིན་གྱི་ཚིག་ལའང་ཕྱིར་རྒོལ་གཞན་ལ་འཕངས་པའི་སྐྱོན་དེ་ཐལ་བར་མཚུངས་པར་
འགྱུར་བའི་ལྟག་ཆོད་ཀྱིས་སྨྲས་པའི་ཕྱིར་དང་། མ་ཕྲད་པར་མཚུངས་པས་སྐྱེད་པར་བྱེད་
པ་མ་ཡིན་ནོ་ཞེས་བྱ་བ་འདིའང་རིགས་པའམ་འཐད་པར་ཅུང་ཟད་མེད་པར་རང་དགར་སྨྲས་
པས་དངོས་པོ་མཐའ་དག་ལ་སྐུར་བ་འདེབས་པ་ཞིག་སྟེ། ཁབ་ལེན་གྱིས་མ་ཕྲད་པར་རུང་

བའི་ཡུལ་ན་གནས་པའི་ལྕགས་འདྲེན་གྱི། མ་ཕྲད་པ་ཐམས་ཅད་མི་འདྲེན་ལ། མིག་
གིས་ཀྱང་མ་ཕྲད་པར་གཟུགས་མཐོང་གི །མ་ཕྲད་པ་ཐམས་ཅད་མི་མཐོང་བ་ཡིན་པ་དེའི་
ཕྱིར་དབུ་མ་པ་ཁྱོད་ནི་སྐྱེ་བོ་དམ་པས་བཞེད་པ་སྟེ་འདོད་པར་མི་འགྱུར་རོ། །གཞན་ཡང་
རྒྱུ་མཚན་གང་གི་ཕྱིར་ན་ཁྱོད་གཞན་གྱི་ཕྱོགས་སེལ་བ་ཙམ་ཁོ་ན་ལ་ཞུགས་པ་སྣང་གི །
ཁྱོད་ལ་རང་གི་ཕྱོགས་བཞག་པ་གང་ཡང་མེད་པས་སུན་ཅུ་ཕྱིན་དུ་རྒོལ་བའང་ཡིན་ནོ་ཞེ་ན།
གཉིས་པ་ལན་ལ་གཉིས། ཁས་བླངས་མེད་པས་རྩོད་པ་སེལ། སུན་འབྱིན་ལྷག་མས་
རྩོད་པ་སེལ་བའོ། །དང་པོ་ལ་བཞིའི། དང་པོ་བདེན་ཕྱོགས་མེད་པས་རྩོད་པའི་ཉེས་པ་
མི་མཚུངས་པ་ནི། སུན་འབྱིན་པའི་ཚིག་གིས་སུན་དབྱུང་བྱ་མ་ཕྲད་པར་སུན་ནི་འབྱིན་
པར་བྱེད་དམ། འོན་ཏེ་ཕྲད་ནས་སུན་འབྱིན་པ་ཡིན་ཞེས་སྔར་སྨྲས་ཟིན་པའི་ཉེས་པ་ནི་
འདིར་རྒོལ་བ་གང་ལ་ངེས་པར་ཕྱོགས་ཡོད་པ་སྟེ། རང་བཞིན་གྱིས་གྲུབ་པའི་དོན་དམ་
འཆའ་བ་དེ་ལ་སྐྱོན་དུ་འགྱུར་གྱི། བདག་ལ་རང་བཞིན་གྱིས་གྲུབ་པའི་དོན་དམ་འཆའ་
བའི་ཕྱོགས་འདི་ནི་ཡོད་པ་མིན་པས་ཕྲད་མ་ཕྲད་གཉིས་ཀ་ལ་སྐྱོན་བསྟན་པའི་ཐལ་བར་
འགྱུར་བ་འདི་ནི་སྲིད་པ་མ་ཡིན་ཏེ། ངེད་ཀྱི་ལྟར་ན་སུན་དབྱུང་བྱ་དང་སུན་འབྱིན་པ་
གཉིས་ཀ་རང་བཞིན་གྱིས་མ་གྲུབ་པར་ཁས་ལེན་པའི་ཕྱིར་རོ། །གཉིས་པ་མ་དཔྱད་ཚེ་ན་
བྱ་བྱེད་འཐད་པའི་དཔེ་ནི། ཇི་ལྟར་ཏེ་དཔེར་ན་ཁྱོད་ཀྱིས་ནམ་མཁར་ཉི་མའི་དཀྱིལ་
འཁོར་ལ་ཡོད་པའི་གཟས་བཟུང་བ་ལ་སོགས་པའི་ཁྱད་པར་རྣམས་ས་གཞིར་ཆུ་དྭངས་པའི་
ནང་དུ་ཤར་བའི་ཉི་མའི་གཟུགས་བརྙན་ལ་ཡང་གཟས་བཟུང་བ་ལ་སོགས་པའི་ཁྱད་པར་
རྣམས་དང་བཅས་ཏེ་གང་གི་ཚེ་མཐོང་བར་འགྱུར་བ་དེ་ལ། ནམ་མཁའི་ཉི་མ་དང་ནི་གཟུགས་
བརྙན་གྱི་རྣམ་པར་འཆར་བའི་གཞི་སའི་ཆུ་དྭངས་པ་ཕྲད་ནས་དང་མ་ཕྲད་པར་གཟུགས་
བརྙན་ཤར་ཞེས་དཔྱད་པ་ན་གང་དུའང་མི་རིགས་མོད་ཀྱི། འོན་ཀྱང་ནམ་མཁར་ཉི་མའི་
དཀྱིལ་འཁོར་གཟས་གཟུང་བ་དང་བཅས་པར་ཤར་བ་དང་ཆུ་དྭངས་པ་ཕན་ཚུན་བརྟེན་ནས་
གཟུགས་བརྙན་གྱི་ཐ་སྙད་ཙམ་ཞིག་འབྱུང་བར་འགྱུར་བ་ལྟར་རང་བཞིན་གྱིས་སྟོང་པའི་སུན་
འབྱིན་གྱིས་རང་བཞིན་གྱིས་སྟོང་པའི་སུན་དབྱུང་བྱ་ཐ་སྙད་དུ་སུན་འབྱིན་པའི་རྣམ་གཞག་
འཐད་པར་ཤེས་པར་བྱའོ། །གཞན་ཡང་དཔེར་ན་གཟུགས་བརྙན་མི་བདེན་བཞིན་དུའང་
རང་གི་བྱད་བཞིན་མཛེས་པར་བསྒྲུབ་པར་བྱ་བའི་ཕྱིར་མེ་ལོང་དྭངས་པར་བལྟས་པ་ན་མཛེས་

མི་མཛེས་ཀྱི་ཁྱད་པར་རྟོགས་ནུས་པ་དེ་ནི་ཐ་སྙད་ཙམ་དུ་གཟུགས་བརྙན་ལ་ཡོད་པ་ཇི་ལྟ་བར་
དེ་བཞིན་དུ་འདིར་ཡང་རྒོལ་བ་གང་གི་ཤེས་རབ་ཀྱི་གདོང་མི་ཤེས་པའི་དྲི་མ་སྦྱང་བ་སྟེ་སྤོང་
བར་བྱ་བ་ལ་ནུས་པ་མཐོང་བར་འགྱུར་བའི་སྒྱུ་མ་ལྟ་བུའི་གཏན་ཚིགས་གཅིག་དུ་བྲལ་དང༌།
རྟེན་འབྲེལ་སོགས་རང་བཞིན་གྱིས་གྲུབ་པའི་འཐད་པ་དང་བྲལ་བ་ལས་ཀྱང་སྒྱུ་མ་ལྟ་བུའི་
བསྒྲུབ་བྱ་རྟོགས་ཞེས་ཤེས་པར་བྱའོ། །གསུམ་པ་དཔྱད་པའི་ཉེས་པ་གཞན་སྐྱོན་ཁོ་ནར་
བསྟན་པ་ནི། གལ་ཏེ་ཁོ་བོས་རང་གི་མཚད་ཉིད་ཀྱིས་གྲུབ་པའི་བསྒྲུབ་བྱ་གོ་བར་བྱེད་པའི་
གཏན་ཚིགས་ཀྱི་དངོས་པོ་ངོ་བོ་ཉིད་ཀྱིས་གྲུབ་པ་དང༌། དངོས་སུ་གོ་བར་བྱ་བ་ཉིད་ཡིན་
པར་འགྱུར་བའི་བསྒྲུབ་བྱའི་ངོ་བོ་རང་བཞིན་གྱིས་གྲུབ་པའང་ཡོད་པར་གྱུར་པར་ཁས་བླངས་
ན། ཁྱོད་ཀྱིས་ཕྲད་པ་དང༌། ལ་སོགས་པ་མ་ཕྲད་པའི་སྒོ་ནས་སུན་འབྱིན་ཞེས་རིགས་
པ་དེས་མཚུངས་པར་ཉེ་བར་སྦྱོར་བར་འགྱུར་བ་ཞིག་ཡིན་ན། ངེད་ལ་རྟགས་དང་བསྒྲུབ་
བྱ་ལ་སོགས་པ་དེ་ཡང་རང་བཞིན་གྱིས་ཡོད་པ་མིན་པས་ཁྱོད་ཀྱིས་མཚུངས་ཞེས་སྨྲ་བ་འདི་ནི་
ཁོ་བོ་ལ་མི་གནོད་པས་ཁྱོད་རང་ཡི་ཆད་འབའ་ཞིག་ཡིན་ཏེ། རབ་རིབ་ཅན་གྱི་དམིགས་པ་
སུན་འབྱིན་པ་པོ་ལ་མི་གནོད་པ་བཞིན་ནོ། །བཞི་པ་རང་བཞིན་གྱིས་གྲུབ་པའི་གཏན་
ཚིགས་དགོས་མེད་དུ་བསྟན་པ་ནི། དངོས་པོ་འདི་རྣམས་མཐའ་དག་ཀྱང་གཉིས་ཀ་ལ་
གྲགས་པའི་སྒྱུ་མ་རྨི་ལམ་ལ་སོགས་པའི་དཔེའི་སྒོ་ནས་དངོས་པོར་རང་བཞིན་གྱིས་གྲུབ་པ་
མེད་པར་རྟོགས་སུ་གཞུག་པ་ནི་ནུས་པར་དཀའ་བ་མ་ཡིན་གྱི། ཆེས་ཆེར་སླ་བ་ཡིན་ཏེ།
དངོས་པོ་རང་བཞིན་གྱིས་མེད་པ་དེ་དངོས་པོའི་གནས་ཚུལ་ཡིན་པའི་ཕྱིར། ཇི་ལྟར་དངོས་
པོ་རང་བཞིན་གྱིས་མ་གྲུབ་པར་རྟོགས་པ་དེ་ལྟར་དངོས་པོ་རྣམས་རང་བཞིན་གྱིས་གྲུབ་པ་ནི་
ཕ་རོལ་པོ་ལས་གཞན་དབུ་མ་པ་དག་ལ་དཔེ་ལ་སོགས་པའི་སྒོ་ནས་ཁོང་དུ་ཆུད་པར་བྱ་བ་
བདེ་བླག་ཉིད་དུ་ནི་ནམ་ཡང་ནུས་པ་མ་ཡིན་ཏེ། རང་བཞིན་གྱིས་གྲུབ་པ་དེ་དངོས་པོའི་
གནས་ཚུལ་ཕྱིན་ཅི་ལོག་ཡིན་པས་རྒོལ་བ་གཉིས་ཀ་ལ་གྲགས་པའི་དཔེ་མི་རྙེད་པའི་ཕྱིར།
དེས་ན་དར་གྱི་སྲིན་བུ་ལྟར་རང་གི་རྣམ་རྟོག་ངན་པའི་སྦུབས་ཀྱིས་གཡོགས་པའི་སྟེང་དུ་དངོས་
པོར་སྨྲ་བའི་རྟོག་གེ་ངན་པའི་སྲད་བུ་བྲིས་པའི་དྲྭ་བས་ཀུན་ཏུ་བཏུམ་སྟེ་འཇིག་རྟེན་གྱི་ཐ་སྙད་
འདི་ཅི་སྟེ་བཅོལ་ནས་མི་མཐུན་པར་བྱེད་དེ། ཡོངས་སུ་བརྟགས་པ་ངན་པའི་རྩོད་པ་འདི་
དག་དོར་བར་བྱ་བར་རིགས་པའི་ཕྱིར་རོ། །གཉིས་པ་སུན་འབྱིན་ལྷག་མས་རྩོད་པ་སེལ་བ་

ནི། ས་བོན་ལས་མྱུ་གུ་སྐྱེ་བ་ལྟ་བུའི་རྟེན་ཅིང་འབྲེལ་བར་འབྱུང་བ་དང༌། ཕུང་པོ་ལ་
བརྟེན་ནས་གང་ཟག་གདགས་པ་ལྟ་བུའི་བརྟེན་ནས་བཏགས་པ་རྣམ་པར་གཞག་པའི་སྐབས་
སུ་དངོས་པོ་སྨྲ་བའི་ཕྱོགས་ལ་སུན་འབྱིན་གང་བཤད་པ་དེ་ཉིད་ཀྱི་ལྷག་མ་གོང་དུ་རྒྱུ་འབྲས་
ཕྲད་ནས་སམ། མ་ཕྲད་པར་སྐྱེད་ཅེས་སུན་འབྱིན་པ་བསྟན་པ་ཡང་ནི་ཤེས་པར་བྱས་ནས།
དེ་ཉིད་རྒྱུས་འབྲས་བུ་ཕྲད་ནས་སྐྱེད་པ་དང༌། ལ་སོགས་པས་མ་ཕྲད་པ་སྐྱེད་པར་དཔྱད་
པའི་ཕྱོགས་ཀྱི་ལན་གྱི་ཆེད་དུ་འདིར་མཚུངས་པར་བསྒྲེས་ནས་གཏང་བར་བྱའོ། །སུན་ཅི་
ཕྱིན་དུ་རྒོལ་བ་པོ་ཞེས་བྱ་བ་འདི་ཡང་ཇི་ལྟར་ཁྱོད་ཀྱིས་སྨྲས་པ་བཞིན་དུ་ཡོད་པ་མིན་ཏེ།
རྟོག་རྣམ་ལོག་པར་འགྱུར་བ་གང་ཡིན་པ། །རྣམ་པར་དཔྱོད་པའི་འབྲས་བུར་མཁས་རྣམས་
གསུངས། །ཞེས་རྣམ་པར་རྟོག་པ་ལྡོག་པ་ཉིད་བརྗོད་པར་འདོད་ཀྱི། དོན་དམ་པར་
སུས་ཀྱང་རང་གི་ཕྱོགས་མ་བཞག་ཅིང་། གཞན་གྱི་ཕྱོགས་བཟློག་པའང་མེད་པའི་ཕྱིར་རོ། །
དེ་སྐད་དེ་དེ་ལྟར་སྔར་བཤད་ཟིན་པའི་སུན་འབྱིན་གྱི་ལྷག་མ་ནི་དེ་མ་ཐག་ཏུ་བཤད་པ་ཕྱོགས་
འདི་ཉིད་ཀྱིས་རྟོགས་པར་བྱའོ། །
གཉིས་པ་ཐེག་པ་ཆེན་པོའི་རྟོགས་བྱའི་སྟོང་ཉིད་བཤད་པ་ལ་གསུམ་ལས། དང་པོ་
དགོས་པའི་སྒོ་ནས་རྒྱས་པར་དབྱེ་བའི་ཚུལ་ནི། བདག་མེད་འདི་ནི་རིགས་ཅན་གསུམ་གྱི་
འགྲོ་བ་རྣམས་སྡུག་བསྔལ་ལས་དགྲོལ་བར་བྱ་བའི་ཕྱིར་ཆོས་ཀྱི་བདག་མེད་པ་དང་གང་ཟག་
གི་བདག་མེད་པས་དབྱེ་བས་རྣམ་པ་གཉིས་སུ་གསུངས་སོ། །ཇི་ལྟར་ཞེ་ན། ཉན་རང་
གི་རིགས་ཅན་དགྲོལ་བའི་ཕྱིར་དུ་གང་ཟག་གི་བདག་མེད་བསྟན་ལ། ཐེག་ཆེན་གྱི་རིགས་
ཅན་དགྲོལ་བར་བྱ་བའི་ཕྱིར་དུ་བདག་མེད་གཉིས་ཀ་བསྟན་ཏོ་ཞེས་སྤྱིར་བཏང་ནས།
དམིགས་བསལ་ཐལ་འགྱུར་བའི་ལུགས་ལ་ཉན་རང་གི་ཆོས་ཀྱི་བདག་མེད་ཅུང་ཟད་རྟོགས་ཀྱི།
རྫོགས་པར་མི་རྟོགས་པར་བཞེད། དེ་ལྟར་ན་སྟོན་པ་བཅོམ་ལྡན་འདས་ཀྱིས་སླར་ཡང་
ཤེར་ཕྱིན་གྱི་མདོ་ལས་སྔར་བཤད་པའི་བདག་མེད་གཉིས་པོ་འདི་ཉིད་ནི་སྟོང་གཞིའི་ཆོས་ཅན་
གྱི་སྒོ་ནས་ཐེག་པ་ཆེན་པོའི་གདུལ་བྱ་རྣམས་ལ་སོ་སོར་ཕྱེ་སྟེ་རྣམ་པ་མང་པོར་གསུངས་སོ། །
ཇི་ལྟར་ཞེ་ན། རྒྱལ་བའི་ཡུམ་ལས་གྲངས་མང་པོའི་སྤྲོས་པ་དང་བཅས་པར་སྟོང་པ་ཉིད་
བཅུ་དྲུག་ཏུ་བཤད་ནས་གྲངས་མདོར་བསྡུས་ཏེ། སླར་ཡང་སྟོང་པ་ཉིད་བཞིར་བཤད་པ་
དེ་དག་ནི་སྔར་བཤད་པའི་བདག་མེད་གཉིས་པོ་དེ་ཉིད་རྒྱས་པར་ཕྱེ་བ་ཡིན་པར་མ་ཟད། ཐེག་

པ་ཆེན་པོ་ཐུན་མོང་མ་ཡིན་པའི་རྟོགས་བྱར་གྱུར་པའི་སྟོང་ཉིད་དུ་ཡང་བཅོམ་ལྡན་འདས་ཀྱིས་
བཞེད་པ་ཡིན་ནོ། །
གཉིས་པ་སྟོང་གཞི་ཆོས་ཅན་གྱི་སྒོ་ནས་རྒྱས་པར་དབྱེ་བ་ལ་བཅུ་དྲུག་ཏུ་ཡོད་པ་ལས།
དང་པོ་ནང་སྟོང་པ་ཉིད་ནི། རྒྱུ་མཚན་གང་གི་ཕྱིར་ན་མིག་དེ་ཡི་རང་བཞིན་ནི་མིག་རང་གི་
ངོ་བོས་སྟོང་པ་དེ་ཡིན་པའི་ཕྱིར་མིག་ནི་མིག་རང་གི་ངོ་བོ་ཉིད་ཀྱིས་གྲུབ་པས་སྟོང་ངོ༌། །
མིག་ལ་བཤད་པ་དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་
ཀྱང་རང་རང་གི་ངོ་བོས་སྟོང་པ་ཉིད་དུ་བསྙད་པར་བྱ་སྟེ། དེ་དག་གིས་རང་བཞིན་ནི་དེ་
དག་གི་ངོ་བོས་སྟོང་པ་དེ་ཡིན་པའི་ཕྱིར། ། དེ་དག་རང་བཞིན་གྱིས་སྟོང་པའི་རྒྱུ་མཚན་ནི་
མིག་ལ་སོགས་པ་རང་རང་གི་ངོ་བོས་སྟོང་པའི་རང་བཞིན་དེ་དུས་ནམ་ཡང་མི་འདོར་བས་ཐེར་
ཟུག་ཏུ་གནས་པ་སྟེ་བྱས་པ་ལྟ་བུ་མ་ཡིན་པ་དང༌། འཇིག་པ་སྟེ་མི་རྟག་པ་ལྟ་བུ་མ་ཡིན་པ་
ཉིད་ཀྱི་ཕྱིར་རོ། །དེའི་ཕྱིར་ན་མིག་ལ་སོགས་པ་ནང་གི་སྐྱེ་མཆེད་དྲུག་པོ་ཡི་རང་བཞིན་
གྱིས་གྲུབ་པ་མེད་པ་ཉིད་གང་ཡིན་པ་དེ་ནི་ནང་སྟོང་པ་ཉིད་དུ་འདོད་དོ། །གཉིས་པ་ཕྱི་
སྟོང་པ་ཉིད་ནི། རྒྱུ་མཚན་གང་གི་ཕྱིར་ན་གཟུགས་དེའི་རང་བཞིན་ནི་གཟུགས་རང་གི་ངོ་
བོས་སྟོང་པ་དེ་ཡིན་པའི་ཕྱིར་ཕྱིའི་གཟུགས་ནི་གཟུགས་ཀྱི་ངོ་བོ་ཉིད་ཀྱིས་སྟོང་ངོ༌། །སྒྲ་
དང༌། དྲི་དང་། རོ་དང༌། རེག་བྱ་དང༌། ཆོས་ཏེ་ཕྱིའི་སྐྱེ་མཆེད་ལྷག་མ་དེ་
རྣམས་ཉིད་ཀྱང་རང་རང་གི་ངོ་བོས་སྟོང་པ་དེ་དང་དེའི་རང་བཞིན་ཡིན་པ་དེ་བཞིན་དུ་ཤེས་
པར་བྱ་སྟེ། དེ་དག་ཐེར་ཟུག་ཏུ་གནས་པ་དང་འཇིག་པ་ཡིན་པའི་ཕྱིར་རོ། །དེའི་ཕྱིར་
རྒྱུད་ཀྱིས་མ་བསྡུས་པའི་གཟུགས་སོགས་ཡུལ་དྲུག་རང་བཞིན་མེད་པ་ཉིད་ནི་ཕྱི་རོལ་གྱི་སྟོང་
པ་ཉིད་དུ་འདོད་དོ། །གསུམ་པ་ཕྱི་ནང་སྟོང་པ་ཉིད་ནི། ཕྱིའི་སྐྱེ་མཆེད་དང་ནང་གི་སྐྱེ་
མཆེད་གཉིས་ཆར་རང་གི་ངོ་བོ་གྲུབ་པའི་རང་བཞིན་མེད་པ་ཉིད་ནི་ཕྱི་ནང་གི་སྟོང་པ་ཉིད་
ཡིན་ནོ། །བཞི་པ་སྟོང་པ་ཉིད་སྟོང་པ་ཉིད་ནི། ཕྱི་ནང་གི་ཆོས་རྣམས་རང་བཞིན་གྱིས་
གྲུབ་པ་མེད་པ་ཉིད་ནི་དེ་ཁོ་ན་ཉིད་ལ་མཁས་པས་རང་བཞིན་སྟོང་པ་ཉིད་ཅེས་བསྙད་དོ། །
ཆོས་རྣམས་ཀྱི་རང་བཞིན་སྟོང་པ་ཉིད་དེ་ཡང་སྟོང་པ་ཉིད་ཀྱི་ངོ་བོས་གྲུབ་པའམ་བདེན་པའི་
སྟོང་པར་འདོད་པ་ཡིན་ནོ། །དེ་ལྟར་ན་སྟོང་ཉིད་ཅེས་བྱ་བ་དེའི་རང་བཞིན་སྟོང་པ་ཉིད་
གང་ཡིན་པ་དེ་ནི་སྟོང་པ་ཉིད་སྟོང་པ་ཉིད་སྟོང་པ་ཉིད་དུ་འདོད་དེ། སྟོང་པ་ཉིད་རང་

བཞིན་གྱིས་སྟོང་པར་གསུངས་པ་ནི་སྟོང་ཉིད་དམ། ཆོས་ཉིད་ལ་དངོས་པོ་སྟེ་བདེན་པར་འཛིན་
པའི་བློ་ཅན་གྱི་བདེན་པར་འཛིན་པ་བཟློག་པར་བྱ་བའི་ཕྱིར་རྒྱལ་བའི་ཡུམ་ལས་གསུངས་པ་
ཡིན་པའི་ཕྱིར་རོ། །ལྔ་པ་ཆེན་པོ་སྟོང་པ་ཉིད་ནི། ཤར་ལ་སོགས་པ་ལས་ལོགས་ཤིག་
ཏུ་སེམས་ཅན་གྱི་འཇིག་རྟེན་མེད་ཅིང་སྣོད་ཀྱི་འཇིག་རྟེན་མེད་པས། དེ་ནི་འགྲོ་བ་མ་ལུས་
པ་ལ་ཁྱབ་པར་བྱེད་པ་ཉིད་ཡིན་པའི་ཕྱིར་དང་། བྱམས་སོགས་ཚད་མེད་བཞི་སྒོམ་པ་ན་
ཕྱོགས་ཀྱིས་ཁྱབ་པའི་སེམས་ཅན་ཀུན་ལ་བསྒོམས་པས་ཕྱོགས་རྣམས་ཚད་མེད་པའི་དཔེར་
གྱུར་པ་ཡིས་མུ་དང་མཐའ་ནི་མེད་པའི་ཕྱིར་ཕྱོགས་རྣམས་ནི་ཆེན་པོ་ཉིད་དུ་བརྗོད་དོ། །
ཤར་ལ་སོགས་པའི་ཕྱོགས་འདི་དག་བཅུ་ཆར་ཕྱོགས་རྣམས་ཀྱི་ངོ་བོ་ཉིད་ཀྱིས་གྲུབ་པས་སྟོང་
པ་ཉིད་ནི་གང་ཡིན་པ་དེ་ཆེན་པོ་སྟོང་པ་ཉིད་ཡིན་ཏེ། གང་དག་ཕྱོགས་རྣམས་ཚད་མེད་དོ་
སྙམ་དུ་ཕྱོགས་རྣམས་ལ་ཆེན་པོར་འཛིན་པ་བཟློག་པའི་ཕྱིར་གསུངས་སོ། །དྲུག་པ་དོན་
དམ་པ་སྟོང་པ་ཉིད་ནི། དོན་དམ་གྱི་སྒྲ་དོན་ལ་དོན་ཞེས་བྱ་བ་དེ་ནི་དགོས་པའི་ཚིག་ཡིན་
ལ། དམ་པ་ནི་མཆོག་ལ་འཇུག་པ་ཡིན་པས་དོན་དམ་པ་ནི་མྱ་ངན་ལས་འདས་པ་ལ་འཇོག་པ་
ཡིན་ཏེ། མྱང་འདས་དེ་ནི་ཐོབ་བྱའི་དགོས་པ་མཆོག་ཡིན་པས་སོ། །མྱང་འདས་དེ་ནི་མྱང་
འདས་དེ་ཡི་ངོ་བོས་སྟོང་པ་ཉིད་གང་ཡིན་པ་དེ་ནི་དོན་དམ་པའི་སྟོང་པ་ཉིད་དེ། དེའང་མྱ་
ངན་ལས་འདས་པའི་ཆོས་སྐུ་དེ་ལ་དངོས་པོ་སྟེ་བདེན་པར་འཛིན་པའི་བློ་ཅན་གྱི་བདེན་པར་
འཛིན་པ་བཟློག་པར་བྱ་བའི་ཕྱིར་དོན་དམ་མཁྱེན་པ་སངས་རྒྱས་བཅོམ་ལྡན་འདས་ཀྱིས་དོན་
དམ་པ་སྟོང་པ་ཉིད་ནི་བསྟན་པར་མཛད་དོ། །བདུན་པ་འདུས་བྱས་སྟོང་པ་ཉིད་ནི། གང་
རྒྱུ་དང་རྐྱེན་དུ་མ་འདུས་པ་ལས་བྱུང་བའི་ཕྱིར་ཁམས་གསུམ་པོ་དེ་ནི་འདུས་བྱས་ཡིན་པར་
ངེས་པར་བསྙད་དོ། །ཁམས་གསུམ་པོ་དེ་ནི་ཁམས་གསུམ་སོ་སོ་བ་དེའི་རང་བཞིན་གྱིས་
གྲུབ་པས་སྟོང་པའི་སྟོང་ཉིད་གང་ཡིན་པ་དེ་ནི་འདུས་བྱས་སྟོང་པ་ཉིད་དུ་གསུངས་སོ། །
བརྒྱད་པ་འདུས་མ་བྱས་སྟོང་པ་ཉིད་ནི། ཆོས་གང་ལ་ཐོག་མར་སྐྱེ་བ་དང་། བར་དུ་
གནས་པ་དང་། ཐ་མར་མི་རྟག་པ་སྟེ་འཇིག་པ་ཉིད་དེ་དག་གང་ཡང་མེད་པ་ནི་འདུས་མ་
བྱས་ཞེས་བྱའོ། །འདུས་མ་བྱས་དེ་ནི་འདུས་མ་བྱས་དེའི་ངོ་བོ་རང་བཞིན་གྱིས་གྲུབ་པས་
སྟོང་པའི་སྟོང་ཉིད་གང་ཡིན་པ་དེ་ནི་འདུས་མ་བྱས་སྟོང་པ་ཉིད་དོ། །དགུ་པ་མཐའ་ལས་
འདས་པའི་སྟོང་པ་ཉིད་ནི། གཞི་གང་ལ་རྟག་པའམ་ཆད་པའི་མཐའ་དག་ནི་ཡོད་པ་མིན་

པ་དེ་ནི་མཐའ་ལས་འདས་པ་ཞེས་བྱ་བར་བརྗོད་དོ། །མཐའ་ལས་འདས་པ་དེ་མཐའ་
ལས་འདས་པའི་ངོ་བོ་དེ་ཁོ་ནས་སྟོང་པའི་སྟོང་པ་ཉིད་གང་ཡིན་པ་དེ་ནི་མཐའ་ལས་འདས་
པར་སྟོང་ཉིད་ཅེས་བྱ་བར་བསྙད་དོ། །བཅུ་པ་ཐོག་མ་དང་ཐ་མ་མེད་པའི་སྟོང་པ་ཉིད་ནི།
འདི་ཡན་ཆད་དུ་མ་བྱུང་ལ་འདི་ནས་བྱུང་ཞེས་པའི་ཐོག་མ་སྟེ་དང་པོ་དང༌། འདི་ཕྱིན་ཆད་
མི་འབྱུང་ཞེས་པའི་ཐ་མའི་མཐའ་དེ་དག་མེད་པས་འཁོར་བ་ནི་ཐོག་མ་ཐ་མ་མེད་པར་བརྗོད་
དོ། །རང་བཞིན་གྱིས་འགྲོ་འོང་དང་བྲལ་བའི་ཕྱིར་རྨི་ལམ་ལྟ་བུའི་སྲིད་པ་འདི་ནི་སྲིད་པ་
དེའི་ངོ་བོས་དབེན་པ་ཉིད་གང་ཡིན་པ་དེ་ནི་ཐོག་མ་དང་ཐ་མ་མེད་པའི་སྟོང་པ་ཉིད་དོ་ཞེས་
བསྟན་བཅོས་ཆེན་པོ་རྒྱལ་ཡུམ་ལས་ནི་ངེས་པར་བསྙད་དོ། །བཅུ་གཅིག་པ་དོར་བ་མེད་
པའི་སྟོ་པ་ཉིད་ནི། དེ་ལ་དོར་བ་ཞེས་བྱ་བ་ནི་ལག་ནས་ཕར་འཐོར་བ་དང་། མི་མཁོ་
བར་བསམས་ཏེ་འབོར་བ་ལ་ནི་ངེས་པར་བརྗོད་ལ། དོར་པ་དེ་མེད་པ་ནི་ཕར་ལ་གཏོང་
བ་མེད་པ་སྟེ་རང་གི་ངོ་བོ་འགའ་དང་དུས་འགའ་ཡང་དོར་དུ་མེད་པ་སྟེ། དོར་དུ་མི་རུང་བ་
ཐེག་ཆེན་གང་ཡིན་པའོ། །དོར་བ་མེད་པ་ཞེས་བྱ་བ་རང་གི་ངོ་བོ་གང་ཡིན་པ་དེ་ཉིད་ཀྱིས་
དོར་བ་མེད་པ་དེ་ཉིད་སྟོང་པའི་སྟོང་ཉིད་གང་ཡིན་པ་དེ་ནི་རང་བཞིན་གྱིས་སྟོང་པའི་རྒྱུ་མཚན་
དེའི་ཕྱིར་ན་དོར་བ་མེད་པའི་སྟོང་པ་ཉིད་ཅེས་བྱ་བར་བརྗོད་དོ། །བཅུ་གཉིས་པ་རང་བཞིན་
སྟོང་པ་ཉིད་ནི། འདུས་བྱས་ལ་སོགས་པའི་ངོ་བོ་རང་བཞིན་གྱིས་མ་གྲུབ་པའི་ཆོས་ཉིད་ནི་
གདོད་མ་ནས་དེ་དག་གི་གཤིས་སུ་གནས་པ་གང་གི་ཕྱིར་སློབ་མ་ཉན་ཐོས་དང་། རང་སངས་
རྒྱས་དང་། རྒྱལ་སྲས་བྱང་སེམས་འཕགས་པ་དང་། དེ་བཞིན་གཤེགས་པ་རྣམས་ཀྱི་
ཤེས་མཐོང་གིས་གསར་དུ་སྟོང་པར་མ་མཛད་པ་དེའི་ཕྱིར་ན་འདུས་བྱས་ལ་སོགས་པ་རྣམས་
ཀྱི་ངོ་བོའི་ཆོས་ཉིད་ནི་རང་བཞིན་མ་གྲུབ་པ་ཉིད་དུ་བསྙད་པ་སྟེ། འདུས་བྱས་ལ་སོགས་
པའི་ངོ་བོ་རང་བཞིན་སྟོང་པ་ཉིད་དེ་ཉིད་ཀྱིས་སྟོང་ཉིད་དེའི་ངོ་བོ་སྟོང་པའི་སྟོང་ཉིད་གང་ཡིན་
པ་དེ་ནི་རང་བཞིན་སྟོང་པ་ཉིད་དུ་བརྗོད་དོ། །བཅུ་གསུམ་པ་ཆོས་ཐམས་ཅད་སྟོང་པ་ཉིད་
ནི། དེ་ལ་ཆོས་ཐམས་ཅད་ནི་མིག་སོགས་ནང་གི་སྐྱེ་མཆེད་དྲུག་དང་། གཟུགས་སོགས་
ཕྱིའི་སྐྱེ་མཆེད་དྲུག་དང་། རྣམ་པར་ཤེས་པའི་ཚོགས་དྲུག་སྟེ་ཁམས་བཅོ་བརྒྱད་དང༌། མིག་
གི་འདུས་ཏེ་རེག་པ་སོགས་རེག་པ་དྲུག་དང༌། རེག་པ་དེ་དག་ལས་བྱུང་བའི་ཚོར་བ་དྲུག་
དང་། གཟུགས་ཅན་གྱི་ཆོས་རྣམས་དང་། གཟུགས་ཅན་མིན་པའི་ཆོས་རྣམས་དང་།

དེ་བཞིན་དུ་འདུས་བྱས་ཀྱི་ཆོས་རྣམས་དང་། འདུས་མ་བྱས་ཀྱི་ཆོས་རྣམས་སོ། །ཆོས་
དེ་དག་ཐམས་ཅད་ཀྱི་རང་རང་གི་ངོ་བོ་ཆོས་དེ་དག་གིས་དབེན་པའི་སྟོང་པ་ཉིད་གང་ཡིན་པ་
ནི་ཆོས་ཐམས་ཅད་སྟོང་པ་ཉིད་དོ། །བཅུ་བཞི་པ་རང་གི་མཚན་ཉིད་སྟོང་པ་ཉིད་ལ་གསུམ་
ལས། དང་པོ་སྟོང་ཉིད་ཀྱི་ངོ་བོ་ངོས་གཟུང་བ་ནི། གཟུགས་སུ་རུང་བ་ལ་སོགས་པའི་
ཆོས་ཀུན་གྱི་རང་རང་གི་མཚན་ཉིན་རྣམས་རང་རང་གི་ངོ་བོའི་དངོས་པོར་མེད་པ་གང་ཡིན་པ་
དེ་ནི་རང་གི་མཚན་ཉིད་སྟོང་པ་ཉིད་དོ། གཉིས་པ་ལ་གཞི་ལམ་འབྲས་གསུམ་ལས། །དང་
པོ་ནི། སྟོང་གཞིའི་ཆོས་ཅན་རྒྱས་པར་བཤད་པ་ལ་གཟུགས་ལ་སོགས་པ་སོ་སོའི་མཚན་
ཉིད་གང་ཞེ་ན། གཟུགས་ནི་རྡུལ་ཕྲན་འདུས་པའི་གཟུགས་སུ་རུང་བའི་མཚན་ཉིད་ཅན་
ཡིན་ནོ། །ཚོར་བ་ནི་སིམ་གདུང་བར་མ་གསུམ་ཉམས་སུ་མྱོང་བའི་བདག་ཉིད་ཅན་ཡིན་ནོ།
འདུས་ཤེས་ནི་ཡུལ་སྔོ་སེར་སོགས་སུ་མཚན་མ་སོ་སོར་འཛིན་པའོ། །འདུ་བྱེད་ནི་ཡུལ་
མངོན་པར་འདུ་བྱེད་པའི་མཚན་ཉིད་དང་ལྡན་པའོ། །གཟུགས་སྒྲ་སོགས་ཡུལ་དེ་དང་དེ་ལ་སོ་
སོར་རྣམ་པར་རིག་པའི་སྒོ་ནས་དབང་བྱེད་པ་ནི་རྣམ་པར་ཤེས་པ་རང་གི་མཚན་ཉིད་དོ། །
ཟག་བཅས་ཉེར་ལེན་གྱི་ཕུང་པོ་ནི་སྡུག་བསྔལ་བ་རང་གི་མཚན་ཉིད་ཅན་ནོ། །ཁམས་
རྣམས་ཀྱི་བདག་ཉིད་དེ་རང་གི་མཚན་ཉིན་ནི་སྦྲུལ་གདུག་པས་སེམས་ཅན་རྣམས་ལ་རྨུགས་
པ་དང་འདྲ་བར་ལུས་ཅན་རྣམས་འཁོར་བར་འཛིན་པར་འདོད་དོ། །སྐྱེ་མཆེད་རྣམས་ཀྱི་
མཚན་ཉིད་ནི་སངས་རྒྱས་ཀྱིས་སྡུག་བསྔལ་འབྱུང་ཞིང་སྐྱེ་བའི་སྒོར་གྱུར་པ་ཉིད་དུ་གསུངས་
སོ། །རྟེན་ཅིང་འབྲེལ་བར་འབྱུང་བ་གང་ཡིན་པ་དེ་ནི་འདུ་བ་དང་འཕྲོད་པའི་མཚན་ཉིད་
ཅན་ཏེ་ཚོགས་པ་ལས་བྱུང་བའོ། །གཉིས་པ་ལམ་གྱི་ཆོས་ནི། ལུས་དང༌། ལོངས་
སྤྱོད་དང་། ཆོས་ལ་སོགས་པ་གཞན་ལ་གཏོང་བར་སེམས་པ་ནི་སྦྱིན་པའི་ཕ་རོལ་ཏུ་ཕྱིན་
པའི་མཚན་ཉིད་དོ། །ཚུལ་ཁྲིམས་ནི་ཉོན་མོངས་པའི་གདུང་བ་མེད་པ་བསིལ་བ་ཐོབ་པའི་
མཚན་ཉིན་ཅན་ནོ། །བཟོད་པ་ནི་ཁོང་ཁྲོ་བ་མེད་པ་སྟེ་དེ་ལ་སེམས་བསྲན་འཛུགས་ནུས་
པའི་མཚན་ཉིད་ཅན་ནོ། །བརྩོན་འགྲུས་ཀྱི་མཚན་ཉིད་ནི་ཁ་ན་མ་ཐོ་བ་མེད་པའི་དགེ་བ་
ཡོངས་སུ་འཛིན་པ་ལ་སྤྲོ་བ་ཉིད་དོ། །བསམ་གཏན་ནི་དགེ་བའི་ཆོས་ཐམས་ཅད་སྡུད་པའི་
ཕྱིར་དུ་དགེ་བའི་དམིགས་པ་ལ་སེམས་རྩེ་གཅིག་ཏུ་གནས་པའི་མཚན་ཉིད་ཅན་ནོ། །ཤེས་
རབ་ནི་མྱ་ངན་ལས་འདས་པར་བགྲོད་པའི་ཕྱིར་དུ་ཆོས་འགའ་ལ་ཡང་ཆགས་པ་མེད་པ་སྟེ་

བདེན་ཞེན་འགོག་པའི་མཚན་ཉིད་ཅན་ནོ། །དེ་ལྟ་ན་ཕ་རོལ་ཏུ་ཕྱིན་པ་དྲུག་པོ་རྣམས་ཀྱི་
མཚན་ཉིད་སྔར་བཤད་པ་འདི་དག་ཡིན་པར་མདོ་ལས་བརྗོད་དོ། །བསམ་གཏན་དང་པོ་
ལ་སོགས་པ་བསམ་གཏན་བཞི་རྣམས་དང་། བྱམས་པ་ཚད་མེད་ལ་སོགས་པ་ཚད་མེད་
བཞི་དང་། དེ་བཞིན་དུ་སྔ་མ་གཉིས་ལས་གཞན་གང་ནམ་མཁའ་མཐའ་ཡས་ལ་སོགས་པ་
གཟུགས་མེད་པའི་སྙོམས་པར་འཇུག་པ་བཞི་པོ་དེ་དག་ཡང་དག་པར་མཁྱེན་པའི་སངས་རྒྱས་
ཀྱིས་མི་འཁྲུགས་པ་ཁྲོ་བ་མེད་པའི་མཚན་ཉིད་ཅན་དུ་གསུངས་སོ། །བྱང་ཆུབ་ཀྱི་ཕྱོགས་
ཀྱི་ཆོས་སུམ་ཅུ་རྩ་བདུན་ནི་འཁོར་བ་ལས་ངེས་པར་འབྱུང་བར་བྱེད་ཅིང་། ཐར་པ་འཐོབ་
པར་བྱེད་པའི་རང་གི་མཚན་ཉིད་ཅན་ནོ། །རྣམ་པར་ཐར་པའི་སྒོ་སྟོང་པ་ཉིད་ཀྱི་མཚན་
ཉིད་ནི་དངོས་པོར་དམིགས་པ་མེད་པས་བདེན་པའི་དངོས་པོས་རྣམ་པར་དབེན་པ་ཉིད་ཡིན་
ནོ། །རྣམ་པར་ཐར་པའི་སྒོ་མཚན་མ་མེད་པ་ནི་མཚན་མ་མ་དམིགས་པའི་སྒོ་ནས་ཞི་བའི་
མཚན་ཉིད་ཅན་ནོ། །རྣམ་པར་ཐར་པའི་སྒོ་གསུམ་པ་སྨོན་པ་མེད་པའི་མཚན་ཉིད་ནི་འདུ་
བྱེད་ཀྱི་སྡུག་བསྔལ་ཅན་རྣམས་ལ་དེར་ལྟ་བ་དང༌། དེ་ཁོ་ན་ཉིད་རྟོགས་པས་སྲིད་པའི་ཕུན་
ཚོགས་ལ་མི་སྨོན་ཞིང་མྱང་འདས་ལའང་བདེན་འཛིན་གྱིས་མི་སྨོན་པའི་ཕྱིར་ན་སྡུག་བསྔལ་
དང་གཏི་མུག་མེད་པའི་མཚན་ཉིད་ཅན་ནོ། །རྣམ་པར་ཐར་པ་བརྒྱད་པོ་རྣམས་ཀྱི་མཚན་
ཉིད་ནི་སྙོམས་འཇུག་གི་སྒྲིབ་པ་ལས་རྣམ་པར་གྲོལ་བར་བྱེད་པའོ། །གསུམ་པ་འབྲས་
བུའི་ཆོས་ལ་འཆད་འགྱུར་གྱི་སྟོབས་རྣམས་ནི་ཆེས་ཤིན་ཏུ་རྣམ་པར་ནི་འཇུག་ཅིང་། ཡུལ་
གཏན་ལ་འབེབས་པའི་རང་བཞིན་ཉིད་ཀྱིས་ཐོགས་པ་མེད་པའི་མཚན་ཉིད་ཅན་དུ་གསུངས་
སོ། །སངས་རྒྱས་པ་དང་། ཟག་པ་ཟད་པ་དང༌། ཐར་པའི་བར་གཅོད་དུ་བསྟན་པ་
དང་། ལམ་གྱིས་སྡུག་བསྔལ་ཟད་པར་འགྱུར་བ་སོགས་དམ་བཅས་པའི་སྐྱོབ་པའི་མི་འཇིག་པ་
བཞི་པོ་རྣམས་ནི་སུས་ཀྱང་གཞན་དུ་འགྱུར་བར་བྱ་བར་མི་ནུས་པ་ཤིན་ཏུ་བརྟན་པའི་ངོ་བོ་
ཉིད་ཀྱི་མཚན་ཉིད་ཅན་ཡིན་ནོ། །ཆོས་དང་། དོན་དང་། ངེས་པའི་ཚིག་དང་། སྤོབས་
པ་སོ་སོར་ཡང་དག་པར་རིག་པ་རྣམས་ནི་སྤོབས་པ་སོགས་བཞི་པོ་རྒྱུན་ཆད་པ་སྟེ་གཏུགས་པ་
མེད་པའི་མཚན་ཉིད་ཅན་ནོ། །འགྲོ་བ་རྣམས་ལ་ཕན་པ་དང་བདེ་བ་ཉེ་བར་སྒྲུབ་པ་ནི་
བྱམས་པ་ཆེན་པོ་རང་གི་མཚན་ཉིད་ཡིན་ཞེས་ཤེས་པར་བྱའོ། །སེམས་ཅན་སྡུག་བསྔལ་
ཅན་རྣམས་སྡུག་བསྔལ་དེ་ལས་ཡོངས་སུ་སྐྱོབ་པ་ནི་ཐུགས་རྗེ་ཆེན་པོའི་མཚད་ཉིད་དོ། །

དགའ་བ་ཆེན་པོ་ནི་རབ་ཏུ་སྟེ་མཆོག་ཏུ་དགའ་བའི་མཚན་ཉིད་ཅན་ནོ། །བཏང་སྙོམས་
ཆེན་པོ་ནི་འགའ་ཞིག་ལ་རྗེས་སུ་ཆགས་པ་དང་། གཞན་དག་ལ་ཁོང་ཁྲོ་བ་ལ་སོགས་པ་
དང་མ་འདྲེས་པ་སྟེ་དེ་དག་དང་བྲལ་བའི་མཚན་ཉིད་ཅན་ཞེས་བྱའོ། །སངས་རྒྱས་ཀྱི་ཆོས་
ནི་མ་འདྲེས་པ་བཅུ་དང་བརྒྱད་དུ་གང་འདོད་པ་དེ་དག་ནི་རྒྱུ་མཚན་གང་གི་ཕྱིར་ཏེ། སྟོན་
པ་ལ་མ་འདྲེས་པའི་མི་མཐུན་ཕྱོགས་འཁྲུལ་པ་སོགས་མི་མངའ་བ་ཅན་དུ་འདོད་དོ། །བཅོ་
བརྒྱད་ནི། སྐུ་འཁྲུལ་པ། གསུང་ཅ་ཅོ། ཐུགས་ལ་བསྙེལ་བ་དང་། མཉམ་པར་
མ་བཞག་པ་དང་། ཐ་དད་པའི་འདུ་ཤེས་དང་། སོ་སོར་མ་བརྟགས་པའི་བཏང་སྙོམས་
མི་མངའ་བ་སྟེ་སྤྱོད་ལམ་གྱིས་བསྡུས་པ་དྲུག་དང་། འདུན་པ་དང་། བརྩོན་འགྲུས་དང་།
དྲན་པ་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་ཉམས་པ་མི་
མངའ་བ་སྟེ་རྟོགས་པས་བསྡུས་པ་དྲུག་དང་། ལུས་ཀྱི་ལས་དང་། ངག་གི་ལས་དང་། ཡིད་
ཀྱི་ལས་ཐམས་ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་དང་། འདས་མ་
འོངས་ད་ལྟར་གྱི་དུས་ལ་མ་ཆགས་མ་ཐོགས་པའི་ཡེ་ཤེས་དང་། ཕྲིན་ལས་ཀྱིས་བསྡུས་པ་
དྲུག་པོ་རྣམས་སོ། །དེ་རྣམས་ཀྱིས་གླགས་མེད་པ་ཉིད་ཀྱིས་མི་འཕྲོག་པ་སྟེ་ཐུབ་པ་དེའི་
ཕྱིར་མི་འཕྲོག་པའི་རང་གི་མཚན་ཉིད་དོ། །རྣམ་པ་ཀུན་མཁྱེན་པ་ཉིད་ཀྱི་ཡེ་ཤེས་ནི་ཤེས་
བྱ་ཐམས་ཅད་མངོན་སུམ་དུ་གཟིགས་པའི་མཚན་ཉིད་ཅན་དུ་འདོད་དོ། །རྣམ་མཁྱེན་དེ་
ལས་གཞན་ཉན་རང་གི་མཁྱེན་པ་ནི་ཉི་ཚེ་བ་ཡིན་པ་ཉིད་ཀྱིས་ཤེས་བྱ་ཐམས་ཅད་ལ་མངོན་
སུམ་པ་ཞེས་བྱ་བར་མི་འདོད་དོ། །གསུམ་པ་སྟོང་ཚུལ་ནི། ཆོས་གང་ཞིག་འདུས་བྱས་
ཀྱི་མཚན་ཉིད་དང་། འདུས་མ་བྱས་པའི་མཚན་ཉིད་གང་ཡིན་པ་དེའི་རང་བཞིན་ནི་དེ་ཁོ་
ནས་སྟོང་པའི་སྟོང་པ་ཉིད་དེ་ནི་རང་གི་མཚན་ཉིད་སྟོང་པ་ཉིད་དུ་བརྗོད་དོ། །བཅོ་ལྔ་པ་
མི་དམིགས་པ་སྟོང་པ་ཉིད་ནི། གང་དུ་ད་ལྟར་བྱུང་བ་འདི་རང་གྲུབ་པའི་དུས་ཕན་ཆད་དུ་
མི་གནས་ཤིང་། བྱུང་ཟིན་འདས་པ་ནི་བྱུང་བ་དེ་ཞིག་པ་ཡིན་པ་དང༌། འབྱུང་འགྱུར་མ་
འོངས་པ་ནི་འབྱུང་འགྱུར་ཏེ་ད་ལྟར་མ་སྐྱེས་པའི་ཕྱིར་གསུམ་པོ་དེ་ཡོད་པ་མ་ཡིན་ནོ། །གང་དུ་
བྱུང་ཟིན་དང་། འབྱུང་འགྱུར་དང་། ད་ལྟར་བ་དེ་དག་རིམ་པ་བཞིན་དུ་ཞིག་པ་དང༌།
མ་སྐྱེས་པ་དང་། རང་གྲུབ་པའི་འོག་ཏུ་མི་དམིགས་པ་དེ་ལ་ནི་མི་དམིགས་པ་ཞེས་བརྗོད་
དོ། །དུས་གསུམ་མི་དམིགས་པ་དེ་རང་གི་ངོ་བོ་དེ་ཡིས་རང་བཞིན་གྱིས་དབེན་པ་ཉིད་

གང་ཡིན་པ་དེ་ནི་ཐེར་ཟུག་ཏུ་གནས་པ་མིན་པ་དང་འཇིག་པ་མིན་པས་མི་དམིགས་པ་ཞེས་བྱ་
བའི་སྟོང་པ་ཉིད་དོ། །བཅུ་དྲུག་པ་དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི། རྒྱུ་དང་
རྐྱེན་ལས་བྱུང་བའི་ཕྱིར་དངོས་པོ་རྣམས་ལ་འདུས་པ་བ་སྟེ་རྒྱུ་རྐྱེན་འདུས་པ་ལས་བྱུང་བའི་ངོ་
བོ་རང་བཞིན་གྱིས་གྲུབ་པ་མེད་པ་ནི་དངོས་པོ་མེད་པའི་ངོ་བོ་ཡིན་ནོ། །འདུས་པ་ལས་བྱུང་
བས་དངོས་པོའི་གཞི་མེད་པའི་ངོ་བོ་ནི་རང་གི་ངོ་བོ་དེ་ཉིད་ཀྱིས་སྟོང་པའི་སྟོང་ཉིད་དེ་དངོས་
པོ་མེད་པའི་ངོ་བོ་ཉིད་སྟོང་པ་ཉིད་དོ། །གཉིས་པ་བསྡུས་ཏེ་བཞིར་དབྱེ་བ་ལ་བཞི་ལས།
དང་པོ་དངོས་པོ་སྟོང་པ་ཉིད་ནི། དེ་ལ་དངོས་པོའི་སྒྲས་ནི་མདོར་བསྡུ་ན་ཕུང་པོ་ལྔ་པོ་
རྣམས་བརྗོད་པ་ཡིན་ནོ། །དངོས་པོ་དེ་རྣམས་ཀྱི་ངོ་བོ་དངོས་པོ་དེ་ཡིས་སྟོང་པའི་སྟོང་ཉིད་
གང་ཡིན་པ་དེ་ནི་དངོས་པོ་སྟོང་པ་ཉིད་དུ་བཤད་དོ། །གཉིས་པ་དངོས་པོ་མེད་པའི་སྟོང་པ་
ཉིད་ནི། སོ་སོར་མ་ཕྱེ་བར་མདོར་བསྡུས་ན་ནི་དངོས་པོ་མེད་པ་ནི་ནམ་མཁའ་དང་མྱ་ངན་
ལས་འདས་པ་ལ་སོགས་པ་འདུས་མ་བྱས་པའི་ཆོས་རྣམས་ལ་བརྗོད་དོ། །དངོས་པོ་མེད་
པ་དེ་ཉིད་དངོས་པོ་མེད་པ་དེས་སྟོང་པའི་སྟོང་ཉིད་ནི་དངོས་པོ་མེད་པའི་སྟོང་པ་ཉིད་དོ། །
གསུམ་པ་རང་གི་ངོ་བོ་སྟོང་པ་ཉིད་ནི། རང་བཞིན་ངོ་བོ་ཉིད་ཀྱིས་གྲུབ་པ་མིན་པ་ནི་རང་
བཞིན་ཞེས་བྱ་བའི་སྟོང་ཉིད་དེ་ཉིད་ཡིན་ནོ། །རང་བཞིན་གང་ཞེ་ན། རང་བཞིན་ནི་
ཆོས་ཉིད་ལ་བྱ་སྟེ། འདི་ལྟར་རང་བཞིན་ནི་ཉན་ཐོས་ལ་སོགས་པས་མ་བྱས་པར་དངོས་
པོའི་གཤིས་ལུགས་སུ་གནས་པ་དེ་ཡིན་པས་ན་རང་བཞིན་ཞེས་ནི་བྱ་བར་བསྙད་པའོ། །
བཞི་པ་གཞན་གྱི་ངོ་བོ་སྟོང་པ་ཉིད་ནི། སངས་རྒྱས་རྣམས་ནི་འཇིག་རྟེན་དུ་འབྱུང་བའམ།
མ་བྱུང་ཡང་རུང་། དངོས་སུ་ན་དངོས་པོ་ཀུན་གྱི་གནས་ལུགས་སྟོང་པ་ཉིད་ནི་གཞན་གྱི་
དངོས་པོ་སྟེ་ངོ་བོར་རབ་ཏུ་བསྒྲགས་སོ། །འདིར་གཞན་གྱི་སྐད་དོད་དེ་ཁོ་ན་ཉིད་དང༌།
འཇིག་རྟེན་ལས་འདས་པའི་ཡེ་ཤེས་དང་། ཕ་རོལ་ལ་འཇུག་པས། དེའང་འཁོར་བའི་
ཕ་རོལ་ནི་ཡང་དག་པའི་མཐའ་སྟེ་མྱང་འདས་སོ། །དེ་ཁོ་ན་ཉིད་ཀྱི་མཚན་ཉིད་ལས་གཞན་
དུ་འགྱུར་བ་མེད་པས་དེ་བཞིན་ཉིད་དོ། །དེ་དག་དེའི་ངོ་བོས་སྟོང་པའི་སྟོང་ཉིད་ནི་གཞན་
གྱི་དངོས་པོའི་སྟོང་ཉིད་དོ། །བཞི་པ་ལུང་ཁུངས་སྨོས་ཏེ་མཇུག་བསྡུ་བ་ནི། བཅོམ་
ལྡན་འདས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་སྟོན་པའི་བཀའ་བར་པ་རྣམས་ལས་སྟོང་
པ་ཉིད་བཅུ་དྲུག་དང་། བཞི་པོ་དེ་དག་གསལ་བར་གསུངས་པ་དེ་སྐད་དུ་འདིར་ཡང་རབ་
༠

ཏུ་བསྒྲགས་སོ། །
གསུམ་པ་ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པ་ལ་གསུམ་ལས། དང་
པོ་དོན་དམ་རྟོགས་པའི་ཡོན་ཏན་ནི། དེ་ལྟར་ཇི་སྐད་བཤད་པའི་རྣམ་པར་དཔྱོད་པ་ཉི་མའི་
དཀྱིལ་འཁོར་ལྟ་བུ་ལས་བྱུང་བའི་བློ་གྲོས་ཀྱི་འོད་ཟེར་གྱིས་དེ་ཁོ་ན་ཉིད་མཐོང་བ་ལ་གེགས་
བྱེད་པའི་མུན་པ་འཇོམས་པའི་སྣང་བ་གསལ་བར་བྱས་པའི་བྱང་སེམས་རང་གི་ལག་ན་
གནས་པའི་སྐྱུ་རུ་ར་རློན་པའི་འབྲས་བུ་བཞིན་དུ་སྲིད་པ་གསུམ་གྱི་དངོས་པོ་འདི་དག་མ་ལུས་
པ་ཡེ་གདོད་མ་ནས་སྐྱེ་བ་མེད་པར་རྟོགས་པ་དེའང་ནི་ཐ་སྙད་བདེན་པའི་སྟོབས་ཀྱིས་ཀུན་
རྫོབ་ཏུ་འགོག་པར་འགྲོ་བ་སྟེ་སྙོམས་པར་འཇུག་གོ །གཉིས་པ་ཀུན་རྫོབ་རྟོགས་པའི་ཡོན་
ཏན་ནི། བྱང་སེམས་དྲུག་པ་བ་དེ་རྟག་ཏུ་འགོག་པ་འོད་གསལ་དུ་གཏོགས་པའི་བསམ་པ་
དང་ལྡན་པ་སྟེ་སྙོམས་པར་འཇུག་པ་ཡིན་མོད་ཀྱི། འགྲོ་བ་མགོན་མེད་པ་རྣམས་ལ་སྙིང་
རྗེ་ཆེན་པོའང་སྐྱེད་པར་བྱེད་པ་ཡིན་པའི་ཕྱིར་དང་། རང་གང་ལ་གནས་པའི་ས་དེའི་གོང་
མར་སོང་བའི་ཚེ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱེད་པའི་ནུས་པ་ཐོབ་པས་བདེ་བར་
གཤེགས་པའི་གསུང་ལས་སྐྱེས་པ་ཉན་ཐོས་དགྲ་བཅོམ་པ་དང་སངས་རྒྱས་འབྲིང་རང་རྒྱལ་
དགྲ་བཅོམ་དང་བཅས་པ་ནི་མ་ལུས་པ་རྣམས་བློ་ཡི་སྟོབས་ཀྱིས་ཟིལ་གྱིས་མནན་ཏེ་ཕམ་པར་
བྱེད་པར་འགྱུར་ངེས་པའང་ཡིན་ནོ། །གསུམ་པ་ཟུང་དུ་འཇུག་པའི་ཡོན་ཏན་ཐོབ་པ་ནི།
ཀུན་རྫོབ་སྣང་ཙམ་བདེན་འཛིན་གྱི་དྲི་མ་དང་བྲལ་བའི་ཡོན་ཏན་དང༌། དེ་ཁོ་ན་ཉིད་
ཟབ་མོའི་ལམ་གྱི་རིམ་པའི་གཡས་གཡོན་གྱི་གཤོག་པ་ཤིན་ཏུ་ཡངས་པ་ཁ་དོག་དཀར་པོ་རྒྱས་
པར་གྱུར་པ་བྱང་སེམས་ས་དྲུག་པ་ངང་པའི་རྒྱལ་པོ་དེ་ནི་རང་གི་གདུལ་བྱའི་སྐྱེ་བོའི་དང་པོའི་
ཚོགས་ཀྱིས་མདུན་དུ་བདར་ནས། དེ་རྣམས་དང་ལྷན་ཅིག་ཏུ་ཤེས་རབ་ཀྱིས་ཟིན་པའི་དགེ་
བའི་རྩ་བ་རྒྱ་ཆེན་པོའི་རླུང་གི་ཤུགས་ཀྱི་སྟོབས་ཀྱིས་རྒྱལ་བ་སངས་རྒྱས་ཀྱི་ཡོན་ཏན་རྒྱ་མཚོ་
ཆེན་པོའི་ཕ་རོལ་མཆོག་ཏུ་འགྲོ་བ་ཡིན་ནོ། །དབུ་མ་ལ་འཇུག་པ་ལས་སེམས་བསྐྱེད་པ་
དྲུག་པའི་མཆན་འགྲེལ་བཤད་པའོ།། །། ༈ སེམས་བསྐྱེད་པ་བདུན་པ་ལ་གཉིས།
སྙོམས་པར་འཇུག་པའི་ཡོན་ཏན་དང་། ཕར་ཕྱིན་ལྷག་པའི་ཡོན་ཏན་ནོ། །དང་པོ་ནི།
བདུན་པ་རིང་དུ་སོང་བའི་ས་འདིར་གནས་པའི་བྱང་ཆུབ་སེམས་དཔའ་འདི་ནི་མཉམ་གཞག་
གི་ཡོན་ཏན་ཁྱད་པར་ཅན་དང་ལྡན་ཏེ། སེམས་ཀྱི་སྐད་ཅིག་དང་སེམས་ཀྱི་སྐད་ཅིག་རེ་རེ་

ལ་ནི་སྤྲོས་པ་མཐའ་དག་བཀག་པའི་འགོག་པར་སྙོམས་པར་འཇུག་པར་འགྱུར་བའི་ཕྱིར།
འདིར་འགོག་པ་ལ་འཇུག་པ་ནི་ཡང་དག་པའི་མཐའ་ལ་སྙོམས་པར་འཇུག་པ་ཡིན་པས།
དེ་བཞིན་ཉིད་ལ་འགོག་པ་ཞེས་བརྗོད་དོ། །གཉིས་པ་ནི། བྱང་སེམས་དེ་ནི་ཀུན་རྫོབ་
ཀྱི་ཡོན་ཏན་ཁྱད་པར་དང་ལྡན་ཏེ། ཐབས་ཀྱི་ཕ་རོལ་ཏུ་ཕྱིན་པ་ལྷག་པར་སྤྱོད་པས་ཐབས་
ལ་མཁས་པ་ཆེས་ཤིན་ཏུ་ལེགས་པ་བརྩོན་འགྲུས་ཀྱི་སྟོབས་འབར་བའང་འཐོབ་པའི་ཕྱིར།
དག་ཚུལ་ནི་སྔར་བཞིན་ནོ། །དབུ་མ་ལ་འཇུག་པ་ལས་སེམས་བསྐྱེད་པ་བདུན་པའི་
མཆན་འགྲེལ་བཤད་པའོ།། ། །
༈ སེམས་བསྐྱེད་པ་བརྒྱད་པ་ལ་གསུམ་ལས། དང་པོ་སྔར་གྱི་དགེ་བ་ལས་ལྷག་
པའི་ཡོན་ཏན་ནི། བྱང་སེམས་བདུན་པ་བ་དེ་ནི་ཡང་དང་ཡང་དུ་སྔར་གྱི་དགེ་བ་ལས་ལྷག་
པ་ཐོབ་པར་བྱ་བའི་ཕྱིར་ས་གང་དུ་མཚན་འཛིན་གྱི་དྲྭ་བ་ཡོངས་སུ་བྲལ་ཞིང་། མི་སྐྱེ་བའི་
ཆོས་ལ་བཟོད་པ་ཐོབ་པས་བྱང་ཆུབ་ལས་རྣམ་པ་ཐམས་ཅད་དུ་ཕྱིར་མི་ལྡོག་པ་ཉིད་དུ་འགྱུར་
བ་ས་བརྒྱད་པ་མི་གཡོ་བ་དེ་ལ་བྱང་སེམས་བདག་ཉིད་ཆེན་པོ་དེ་འཇུག་པར་འགྱུར་རོ། །
གཉིས་པས་རང་གི་སྤང་རྟོགས་ཀྱི་ཡོན་ཏན་ནི། ས་བརྒྱད་པ་བ་འདི་ཡི་སྔོན་འཇིག་རྟེན་
ལས་འདས་པའི་སེམས་དང་པོ་བསྐྱེད་པ་ན་སྨོན་ལམ་ཆེན་པོ་བཅུ་ལ་སོགས་པ་འབུམ་ཕྲག་
གྲངས་མེད་པ་ཕྲག་བཅུ་བཏབ་པ་དེ་དག་ས་འདི་ལ་སྨོན་ལམ་གྱི་ཕར་ཕྱིན་ཤིན་ཏུ་སྟེ་ཆེས་དག་
པར་འགྱུར་ཞིང་། ས་བརྒྱད་པར་འགོག་པ་ལ་སྙོམས་པར་ཞུགས་ཀྱང་གཞན་དོན་རྒྱུན་མི་
འཆད་དེ། རྒྱལ་བ་རྣམས་ཀྱིས་ངེད་ཀྱི་ཡེ་ཤེས་སྟོབས་སོགས་སངས་རྒྱས་ཀྱི་ཆོས་དེ་དག་
ཁྱོད་ལ་མེད་ཀྱི། དེ་ལ་བརྩོན་འགྲུས་རྩོམས་ཤིག་ཅེས་སོགས་ཀྱིས་འགོག་པ་ལས་སློང་
བར་མཛད་དོ། །
ས་ཕྱི་མ་རྫོགས་པར་བྱེད་པའི་ཡོན་ཏན་ནི། རྣམ་པར་མི་རྟོག་པའི་ཡེ་ཤེས་ལ་
དབང་ཐོབ་པའི་ཡེ་ཤེས་ཀྱི་ཉི་མ་ཤར་བའི་ཆགས་པ་མེད་པའི་བློ་ནི་མུན་པ་ཕྲ་མོ་ལྟ་བུའི་
འཁོར་བར་སྐྱེ་བའི་རྒྱུའི་སྐྱོན་རྣམས་དག་དང་ནམ་ཡང་ལྷན་ཅིག་མི་གནས་པའི་ཕྱིར་ས་བརྒྱད་
པ་ལ་གནས་པའི་བྱང་སེམས་དེ་ལ་རྣམ་རྟོག་ལ་ཉོན་མོངས་ཀྱི་མིང་གིས་བཏགས་པའི་མཚན་
འཛིན་གྱི་དྲི་མ་དེ་དག་རྩ་བ་ས་བོན་དང་བཅས་པ་ཉེ་བར་ཞི་བ་སླར་མི་སྐྱེ་བའི་ཆོས་ཅན་དུ་
འགྱུར་ཞིང་། དེ་ལྟར་ཉོན་མོངས་ཆགས་པའི་མིང་ཅན་གྱི་མཚན་འཛིན་མཐའ་དག་ཟད་

ཅིང༌། ས་སྟེ་ཁམས་གསུམ་པ་བ་རྣམས་ཀྱི་བླ་མའམ་གོང་མར་གྱུར་པས་སྲིད་པར་སྐྱེ་བ་
ལེན་པ་ལས་འདས་ཀྱང་ཉོན་མོངས་ཟད་པའི་གནས་སྐབས་ད་ལྟ་ཉིད་དུ་སངས་རྒྱས་རྣམས་ཀྱི་
ནི་ཐུན་མོང་མ་ཡིན་པའི་ཡོན་ཏན་གྱི་འབྱོར་པ་མཁའ་ལྟར་མཐའ་དང་བྲལ་བ་མ་ལུས་པ་
འཐོབ་པར་ནུས་པ་མ་ཡིན་པས། དེ་ཐོབ་པའི་ཆེད་དུ་བརྩོན་པར་གྱིས་ཤིག་ཅེས་འགོག་པ་
ལས་སློང་བར་མཛད་པ་དེ་བཞིན་དུ་འདིས་བསྒྲིམ་པར་བྱ་དགོས་སོ།། ༈ སྲིད་པའི་ས་བོན་
འགགས་ཀྱང་ས་བརྒྱད་པ་བ་དེ་སྲིད་པར་སྤྲུལ་པ་ཇི་ལྟར་སྟོན་ཞེ་ན། བྱང་སེམས་འདིས་
ནི་བསམ་བཞིན་དུ་འཁོར་བར་སྐྱེ་བ་ལེན་པ་འགགས་ཀྱང་དབང་རྣམ་བཅུ་པོ་རྗེས་མཐུན་པར་
འཐོབ་པར་འགྱུར་ཞིང་། དབང་བཅུ་པོ་དེ་དག་གིས་གདུལ་བྱ་སྲིད་པའི་འགྲོ་བ་རྣམས་ཀྱི་
སྣང་ངོར་ཡིད་ཀྱི་རང་བཞིན་གྱི་སྒོ་ནས་སྲིད་པ་དེ་དག་རང་གི་བདག་ཉིད་ཀྱི་ལུས་སྣ་ཚོགས་པ་
སྟོན་པར་བྱེད་པར་འགྱུར་བ་ཡིན་ནོ། །དབང་བཅུ་ནི། ཚེ་དང་སེམས་དང་ཡོ་བྱད་དབང་། །
ལས་དང་སྐྱེ་བ་སྨོན་ལམ་དབང་། །མོས་པ་རྫུ་འཕྲུལ་ཡེ་ཤེས་ཆོས། །དེ་དང་དེ་ཡིས་
དབང་ཤེས་བྱ། །དབུ་མ་འཇུག་པ་ལས་སེམས་བསྐྱེད་པ་བརྒྱད་པའི་མཆན་འགྲེལ་བཤད་
པའོ།། །།
༈ སེམས་བསྐྱེད་པ་དགུ་པ་ལ་གཉིས་ལས། དང་པོ་ཕར་ཕྱིན་ལྷག་པའི་ཡོན་ཏན་
ནི། ས་དགུ་པ་ལ་གནས་པའི་བྱང་སེམས་དེའི་སྟོབས་ཀྱི་ཕར་ཕྱིན་ལྟ་ཞིག་མཐའ་དག་
རྫོགས་པར་ཤིན་ཏུ་རྣམ་པར་དག་པའི་ཚུལ་གྱིས་འཐོབ་པར་འགྱུར་རོ། །སྟོབས་ནི་ཐུབ་པ་
དགོངས་རྒྱན་ནས་གསུངས་པ་ལྟར་བསམ་པའི་སྟོབས་དང༌། ལྷག་པའི་བསམ་པའི་སྟོབས་
དང༌། གཟུངས་ཀྱི་སྟོབས་ལ་སོགས་པའོ།། ༈ གཉིས་པ་ཡོན་ཏན་གཞན་ཡང་ཐོབ་ཚུལ་ནི།
དེར་མ་ཟད་སྟོབས་ཀྱི་ཕར་ཕྱིན་རྫོགས་པ་དེ་བཞིན་དུ་ཆོས། དོན། ངེས་ཚིག །
སྤོབས་པ་སྟེ་སོ་སོ་ཡང་དག་པར་རིག་པ་བཞིའི་ཆོས་ཀྱི་རང་གི་ཡོན་ཏན་ཡོངས་སུ་དག་པའང་
འཐོབ་པ་ཡིན་ནོ། །དེ་ལ་དང་པོས་ནི་ཆོས་རྣམས་སོ་སོའི་མཚན་ཉིད་རབ་ཏུ་ཤེས་སོ། །
གཉིས་པས་ནི་ཆོས་ཐམས་ཅད་ཀྱི་རྣམ་པར་དབྱེ་བ་རབ་ཏུ་ཤེས་སོ། །གསུམ་པས་ནི་ཆོས་
རྣམས་མ་འདྲེས་པར་སོ་སོར་སྟོན་པར་ཤེས་སོ། །བཞི་པས་ནི་ཆོས་རྣམས་ཀྱི་མཐུན་པའི་རྒྱུ་
རྒྱུན་ཆད་པ་མེད་པར་རབ་ཏུ་ཤེས་སོ། །དབུ་མ་ལ་འཇུག་པ་ལས་སེམས་བསྐྱེད་པ་དགུ་
པའི་མཆན་འགྲེལ་བཤད་པའོ།། །། །

༈ སེམས་བསྐྱེད་པ་བཅུ་པ་ལ་གསུམ་ལས། དང་པོ་རྒྱལ་ཚབ་ཏུ་དབང་བསྐུར་བ་
ནི། བཅུ་པའི་ས་ལ་གནས་པའི་བྱང་སེམས་དེ་རྫོགས་པའི་སངས་རྒྱས་ཀྱི་རྒྱལ་ཚབ་ཏུ་
དབང་བསྐུར་བར་འགྱུར་ཏེ། ས་བཅུ་པ་བ་དེ་ཡིས་ཕྱོགས་བཅུ་ཀུན་ནས་སངས་རྒྱས་
རྣམས་ལས་འོད་ཟེར་ཆེན་པོའི་དབང་བསྐུར་བ་དམ་པ་འཐོབ་པར་འགྱུར་བའི་ཕྱིར། དབང་
བསྐུར་ཚུལ་ནི་ས་བཅུ་པའི་མདོ་ལྟར་རོ། །གཉིས་པ་ཕར་ཕྱིན་གྱི་ཡོན་ཏན་ལྷག་པ་ནི། ས་
བཅུ་པ་བ་དེར་ཡེ་ཤེས་ཀྱི་ཕར་ཕྱིན་ལྷག་པའི་ཡོན་ཏན་དང་ལྡན་ཏེ། དེ་ཡེ་ཤེས་ཀྱི་ཕར་ཕྱིན་
ཆེས་ལྷག་པར་མཆོག་ཏུ་བྱུང་བར་གྱུར་པའང་ཡིན་པའི་ཕྱིར། ཡེ་ཤེས་ནི་ཆོས་ཐམས་ཅད་
ཀྱི་རྣམ་པ་ཇི་ལྟ་བ་བཞིན་དུ་ཤེས་པའོ། །གསུམ་པ་ངེས་ཚིག་དང་མཐུན་པའི་ཡོན་ཏན་ནི།
ས་བཅུ་པ་བ་དེ་གཞན་དོན་བྱེད་ཚུལ་སངས་རྒྱས་དང་ཚུལ་མཚུངས་ཏེ། ཇི་ལྟར་ཆར་སྤྲིན་
རྣམས་འཁྲིགས་པ་ལས་ཆུའི་ཆར་ཆེན་པོ་འབབ་པས་ལོ་ཏོག་སྤེལ་བ་ཇི་ལྟར་དེ་བཞིན་དུ་འགྲོ་
བ་རྣམས་ཀྱི་དགེ་བའི་ལོ་ཏོག་རྒྱས་པར་སྤེལ་བའི་ཆེད་དུ་རྒྱལ་སྲས་ས་བཅུ་པ་བ་ལས་ཀྱང་
འབད་མེད་ལྷུན་གྲུབ་ཀྱི་ཚུལ་དུ་ཆོས་ཀྱི་ཆར་མངོན་པར་འབབ་པའི་ཕྱིར། དེས་ནས་དེ་ལ་
ཆོས་ཀྱི་སྤྲིན་ཞེས་བྱའོ། །དབུ་མ་ལ་འཇུག་པ་ལས་སེམས་བསྐྱེད་པ་བཅུ་པའི་མཆན་
འགྲེལ་བཤད་པའོ།། །། །
༈ གཉིས་པ་རྣམ་གྲངས་ལྷག་པའི་སྒོ་ནས་སོ་སོའི་ཡོན་ཏན་བསྟན་པ་ལ་གཉིས།
ས་བདུས་ཡོན་ཏན་གྲངས་ཀྱིས་བསྒྲེ་བའི་ཚུལ། །ས་གསུམ་ཡོན་ཏན་རྡུལ་གྱིས་བསྒྲེ་བའི་
ཚུལ་ལོ། །དང་པོ་ལ་གཉིས་ལས། ས་དང་པོའི་ཡོན་ཏན་བརྒྱ་ཕྲག་བཅུ་གཉིས་བཤད་
པ་ནི། བྱང་ཆུབ་སེམས་དཔའ་ས་དང་པོ་ཐོབ་པ་དེའི་ཚེ་ནུས་པ་མཉམ་གཞག་ཏུ་ཐོབ་པས་
རྗེས་ཐོབ་ཏུ་བྱང་སེམས་འདིས་ནི་ཡོན་ཏན་རྒྱ་ཕྲག་བཅུ་གཉིས་སྟོན་ནུས་ཏེ། སྐད་ཅིག་རེ་
རེ་ལ་སངས་རྒྱས་བརྒྱའི་ཞལ་མཐོང་བ་དང་། སངས་རྒྱས་བརྒྱ་པོ་དེ་དག་གིས་བྱིན་གྱིས་
བརླབས་ཀྱང་སྟེ་བརླབས་པའང་བྱང་སེམས་འདི་ཡིས་རྟོགས་པ་དང་། ས་དང་པོར་གནས་
པའི་སྐད་ཅིག་དེ་ཉིད་ཀྱི་ཚེ་ན་བསྐལ་པ་བརྒྱར་གནས་པར་བྱེད་པ་དང་། བསྐལ་པ་བརྒྱ་
ལ་སྔོན་དང་ཕྱི་མའི་མཐར་ཡང་ཡང་དག་པར་འཇུག་པ་དང༌། བློ་ལྡན་བྱང་སེམས་འདིས་
ཏིང་འཛིན་བརྒྱ་ཕྲག་ལ་སྙོམས་པར་འཇུག་ཅིང་སྙོམས་འཇུག་དེ་གཏོང་ཞིང་ལྡང་བར་བྱེད་པ་
དང་། འཇིག་རྟེན་གྱི་ཁམས་བརྒྱ་བྱང་སེམས་འདི་ཡིས་ཀུན་ནས་གཡོ་བར་བྱེད་པ་དང་།

འཇིག་རྟེན་གྱི་ཁམས་བརྒྱ་འོད་ཀྱིས་སྣང་བར་བྱེད་ནུས་པ་དང༌། དེ་བཞིན་རྫུ་འཕྲུལ་གྱི་
སྟོབས་ཀྱིས་བྱང་སེམས་དེས་སེམས་ཅན་བརྒྱ་ཕྲག་སྨིན་པའི་བྱ་བ་བྱེད་པ་དང་། བརྒྱ་ཕྲག་
གི་གྲངས་དང་རྗེས་སུ་འབྲེལ་བའི་སངས་རྒྱས་ཀྱི་ཞིང་དག་ཏུ་ཡང་འགྲོ་བར་འགྱུར་བ་དང༌།
བྱང་སེམས་དེས་ནི་ཆོས་ཀྱི་སྒོ་བརྒྱ་ཕྲག་རྣམས་ཡང་དག་པར་འབྱེད་པར་བྱེད་པ་དང་། ཐུབ་
པའི་དབང་པོའི་སྲས་བྱང་སེམས་དེས་ནི་རང་གི་ལུས་གང་ལ་ལུས་བརྒྱ་ཕྲག་རྣམས་ཀུན་ནས་
སྟོན་པར་བྱེད་པའང་ཡིན་པ་དང༌། བྱང་སེམས་དེས་ནི་ལུས་བརྒྱ་ཕྲག་སྟོན་པ་དེའང་རང་
གི་འཁོར་དང་བཅས་པས་མཛེས་པ་སྟེ་འབྱོར་ཞིང་། ལུས་ནི་བརྒྱ་པོ་དེ་ལ་རེ་རེ་ཞིང་འཁོར་
རྒྱལ་བའི་སྲས་པོ་བྱང་སེམས་བརྒྱ་ཕྲག་རེ་རེ་དག་དང་རྗེས་སུ་འབྲེལ་བའང་སྟོན་པར་བྱེད་
པའི་ཕྱིར་རོ། །གཉིས་པ་ས་གཉིས་པ་སོགས་ཀྱི་ཡོན་ཏན་འགྱུར་གྱིས་བསྒྲེ་བ་ནི། བློ་
ལྡན་བྱང་ཆུབ་སེམས་དཔའ་ས་དང་པོ་རབ་ཏུ་དགའ་བར་གནས་པས་ཡོན་ཏན་བརྒྱ་ཕྲག་བཅུ་
གཉིས་པོ་དེ་དག་ནི་ཐོབ་པར་གྱུར་ནས་ས་གཉིས་པར་འཕོས་པ་ན་ཡོན་ཏན་བརྒྱ་ཕྲག་བཅུ་
གཉིས་པོ་དེ་བཞིན་ཁོ་ནར་གྲངས་ཀྱི་སྒོ་ནས་འགྱུར་གྱིས་བསྒྲེ་ན་ས་གཉིས་པ་དྲི་མ་མེད་པ་ལ་
གནས་པས་ཡོན་ཏན་བརྒྱ་ཕྲག་བཅུ་གཉིས་པོ་དེ་དག་སྟོང་ཕྲག་བཅུ་གཉིས་ནི་ཡང་དག་པར་
འཐོབ་པར་འགྱུར་རོ། །ས་གསུམ་པ། བཞི་པ། ལྔ་པ། དྲུག་པ། བདུན་པ་
སྟེ་ས་ལྔ་པོ་འདི་དག་རྣམས་ལ་གནས་པའི་བྱང་ཆུབ་སེམས་དཔའ་ཡིས་ནི་གོ་རིམ་བཞིན་དུ་ས་
གསུམ་པ་བས་འབུམ་ཕྲག་བཅུ་གཉིས་དང་། བཞི་པ་བས་བྱེ་བ་ཕྲག་བརྒྱ་པ་བཅུ་གཉིས་
འཐོབ་ཅིང་། ལྔ་པ་བ་དེ་ཡིས་བྱེ་བ་སྟོང་འགྱུར་བ་བཅུ་གཉིས་འཐོབ། དེ་ནས་ས་དྲུག་
པ་བས་བྱེ་བ་བརྒྱ་ཕྲག་སྟོང་འགྱུར་བ་ཡང་བཅུ་གཉིས་འཐོབ། ས་བདུན་པ་བས་བྱེ་བ་ཕྲག་
ཁྲིག་ཕྲག་བརྒྱར་རྫོགས་པ་བསྒྱུར་བ་སྟེ་བྱེ་བ་འབུམ་པ་བཅུ་གཉིས་དང་། སླར་ཡང་བྱེ་བ་
ཕྲག་ཁྲིག་ཕྲག་སྟོང་ཕྲག་ཏུ་ཡང་དག་པར་ནི་བསྒྱུར་བ་བཅུ་གཉིས་པོ་མཐའ་དག་རབ་ཏུ་
འཐོབ་པར་འགྱུར་རོ། །
གཉིས་པ་དག་པ་ས་གསུམ་ལ་རྡུལ་གྲངས་ཀྱིས་བསྒྲེ་བ་ནི། ས་བརྒྱད་པ་མི་གཡོ་
བའི་སར་གནས་པའི་བྱང་སེམས་མཚན་མར་འཛིན་པའི་རྣམ་རྟོག་མེད་པ་དེས་ནི་སྟོང་གསུམ་
བརྒྱ་ཕྲག་སྟོང་བསྡོམས་པའི་འཇིག་རྟེན་ན་རྡུལ་གྱི་གྲངས་ཚད་ཇི་སྙེད་ཡོད་པ་དེ་རྣམས་དང་
གྲངས་མཉམ་པའི་ཡོན་ཏན་བརྒྱ་ཕྲག་བཅུ་གཉིས་དག་ནི་འཐོབ་པར་འགྱུར་རོ། །དགུ་

པ་ལེགས་པའི་བློ་གྲོས་ཀྱི་ས་ལ་གནས་པའི་བྱང་ཆུབ་སེམས་དཔའ་དེས་ནི་སྔར་བསྟན་པའི་
ཡོན་ཏན་བཅུ་གཉིས་པོ་དེ་དག་སྟོང་གསུམ་གྱི་འཇིག་རྟེན་གྲངས་མེད་བརྒྱ་ཕྲག་སྟོང་དུ་ཡང་
དག་པར་བསྡོམས་པ་ཕྲག་བཅུ་སྟེ་འབུམ་ཕྲག་བཅུའི་རྡུལ་གྱི་གྲངས་ཚད་དང་མཉམ་པ་བཅུ་
གཉིས་པོ་འཐོབ་པར་འགྱུར་རོ། །ས་བཅུ་པ་བའི་ཡོན་ཏན་གྲངས་དང་ཚད་ཀྱིས་མཚོན་པར་མི་
ནུས་ཀྱང་། རེ་ཞིག་བཅུ་པ་འདིར་གནས་པའི་བྱང་སེམས་དེའི་ཡོན་ཏན་དག་གྲངས་ཀྱིས་
བསྟན་ན། །ངག་གི་སྤྱོད་ཡུལ་ལས་ཆེས་འདས་པར་འགྱུར་ཞིང་། ངག་གི་སྤྱོད་
ཡུལ་མ་ཡིན་པའི་འཇིག་རྟེན་གྱི་ཁམས་གང་ཇི་སྙེད་ཡོད་པ་དེ་དག་བསྡོམས་པའི་འཇིག་རྟེན་
གྱི་ཁམས་རྣམས་ནི་རྡུལ་དག་ཇི་སྙེད་ཡོད་པ་དེ་སྙེད་ཀྱི་གྲངས་ཚད་དང་མཉམ་པ་བཅུ་གཉིས་
པོ་དེ་དག་འཐོབ་པར་འགྱུར་རོ། །ཡོན་ཏན་གཞན་ཡང་ས་བཅུ་པ་བ་འདིས་ནི་རྟོག་པའི་
ཀུན་ཏུ་རྒྱུ་བ་མེད་པར་རང་གི་ལུས་ཀྱི་བ་སྤུའི་ཁུང་བུ་རེ་རེར་བྱང་ཆུབ་སེམས་དཔའ་གཞལ་
གྱིས་མི་ལང་བའི་འཁོར་རྣམས་དང་ལྷན་ཅིག་ཏུ་བཞུགས་པའི་རྫོགས་པའི་སངས་རྒྱས་ཀྱི་སྐུ་
དེ་འདྲ་བ་གཙོ་འཁོར་གྲངས་ཀྱིས་བགྲང་བ་ལས་འདས་པ་དག་སྐད་ཅིག་སྐད་ཅིག་ལ་རྣམ་པ་
གཞན་དང་གཞན་དུའང་སྟོན་པར་ནུས་པ་དང་། སངས་རྒྱས་དེ་བྱང་ཆུབ་སེམས་དཔའི་
འཁོར་དང་ལྡན་པ་དེ་བཞིན་དུ་ལྷ་དང་། ལྷ་མིན་དང་། མི་ལ་སོགས་པ་དག་གི་འཁོར་
ཀྱང་ཐ་དད་པའི་དབྱེ་བ་མ་འདྲེས་པར་བ་སྤུའི་ཁུང་བུ་རེ་རེར་སྐད་ཅིག་སྐད་ཅིག་ལ་ནི་སྟོན་
པར་ནུས་སོ། །
རྩ་བའི་གཉིས་པ་འབྲས་བུ་མཐར་ཐུག་སངས་རྒྱས་ཀྱི་ས་བཤད་པ་ལ་གསུམ། བྱང་
ཆུབ་ཇི་ལྟར་བརྙེས་པའི་ཚུལ། །བརྙེས་བྱ་སྐུ་བཞིའི་རྣམ་གཞག་བཤད། །དུས་ཀྱི་སྒོ་
ནས་མཆོག་ཏུ་བསྔགས་པའོ། །དང་པོ་ལ་གཉིས། དངོས་དང་། རྩོད་སྤོང་ངོ༌། །དང་པོ་
ལའང་གསུམ་གྱི་དང་པོ། །དུས་ནམ་གྱི་ཚེ་བརྙེས་ཤེ་ན། གང་གི་ཕྱིར་ན་ནམ་མཁའ་
སྤྲིན་གྱི་དྲི་མ་མེད་པ་ལ་ཟླ་བ་ཤར་བའི་ཚེ་སྣང་བ་དཀར་པོས་འགྲོ་བ་མ་ལུས་པ་གསལ་བར་
ནུས་པ་དེ་བཞིན་དུ་སྒྲིབ་པའི་དྲི་མ་མཐའ་དག་སྤངས་ཏེ་འགྲོ་བ་ཀུན་གྱི་ལམ་སྟོན་སངས་རྒྱས་
སུ་གྱུར་པའི་ཕྱིར་དུ་དེའི་སྔོན་སྟོབས་བཅུ་བསྐྱེད་པའི་ས་བཅུ་པ་དེ་ལ་གནས་པ་ན་ད་ནི་སངས་
རྒྱས་ཀྱི་ཆོས་རྣམས་མྱུར་དུ་འཐོབ་པར་འགྱུར་རོ་སྙམ་དུ་དགོངས་ཏེ། ཁྱོད་ཀྱིས་བརྩོན་
པ་མ་བཤོལ་བར་སླར་ཡང་སངས་རྒྱས་ཀྱི་ཆོས་ཐོབ་པ་ལ་གེགས་བྱེད་པའི་མུན་པ་རྣམས་རྩོད་

ནས་འཇོམས་པ་ལ་འབད་པར་གྱུར་ཅིང་། དེ་ལྟར་འབད་པས་ས་དེ་ཉིད་ཀྱི་རྒྱུན་མཐའི་
གནས་སྐབས་སུ་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་གྱིས་སྒྲིབ་པའི་ལྷག་མ་མ་ལུས་པ་བཅོམ་
ནས་དེའི་དུས་ཕྱི་མ་དེ་ཉིད་ལ་བརྙེས་སོ། །གཉིས་པ་གནས་གང་དུ་བརྙེས་ན། རང་ཉིད་
དང་པོར་གང་དུ་འཚང་རྒྱ་བའི་གནས་རང་སྣང་ལ་འོག་མིན་སྟུག་པོ་བཀོད་པའི་ཞིང་ཁམས་སུ་
སྣང་བ་དེ་ཉིད་དུ་ནི་བརྙེས་སོ། །འདི་ཇི་ལྟར་ཤེས་ཤེ་ན། ལང་གཤེགས་ལས། གཙང་
མའི་གནས་ནི་སྤངས་པ་ཡི། །འོག་མིན་གནས་མཆོག་ཉམས་དགའ་བར། །ཡང་དག་
སངས་རྒྱས་དེར་འཚང་རྒྱ། །སྤྲུལ་པ་པོ་གཅིག་འདི་འཚང་རྒྱ། །ཞེས་གསུངས་པ་ལྟར་
ཁམས་གསུམ་ལས་འདས་པའི་སངས་རྒྱས་ཀྱི་གནས་ལ་འཇོག་གོ །གསུམ་པ་ངོ་བོ་གང་
བརྙེས་ན། སྔར་བཤད་པ་ལྟ་བུའི་དོན་གཉིས་མཐར་ཐུག་པའི་བྱང་ཆུབ་ཆེན་པོའི་ཡེ་ཤེས་
གང་གི་དོན་དུ་ཐེག་པ་ཆེན་པོའི་ལམ་རྣམས་ལ་འབད་པར་གྱུར་པའི་གོ་འཕང་དམ་པ་མཆོག་
ཏུ་ཞི་བ་བླ་ན་མེད་པའི་སྟོབས་བཅུ་ལ་སོགས་པའི་ཡོན་ཏན་མཐའ་དག་གི་ནུས་པ་མཐར་ཐུག་
པའི་སྒོ་ནས་གཞན་སུ་དང་ཡང་མཚུངས་པ་མེད་པ་དེ་བརྙེས་སོ། །སུས་ཤེ་ན། ཡང་
དག་པར་རྫོགས་པའི་སངས་རྒྱས་ཁྱོད་ཀྱིས་བརྙེས་སོ། །ཚུལ་ཇི་ལྟར་ན། ཇི་ལྟར་ཏེ་
དཔེར་ན་བུམ་པ་དང་འཁའ་གཞོང་ལ་སོགས་པའི་སྣོད་ཀྱི་དབྱེ་བ་ཐ་དད་པས་དེར་ཁྱབ་པའི་
ནམ་མཁའ་ལ་ངོ་བོ་ཐ་དད་པའི་དབྱེ་བ་མེད་པ་དེ་ལྟར་གཟུགས་དང་ཚོར་བ་ལ་སོགས་པ་ལ་
དངོས་པོ་སྟེ་རང་གི་རྒྱུ་རྐྱེན་གྱིས་བྱས་པའི་དབྱེ་བ་ཡོད་ཀྱང༌། དེ་དག་རང་བཞིན་གྱིས་སྐྱེ་
བ་མེད་པའི་དེ་ཁོ་ན་ཉིད་ལ་དབྱེ་བ་འགའ་ཡང་མེད་དོ། །དེ་ཡི་ཕྱིར་ན་ཤེས་བྱ་ཐམས་ཅད་
ཀྱི་དེ་ཁོ་ན་ཉིད་རོ་མཉམ་པ་གཅིག་ཉིད་དུ་སྐད་ཅིག་གཅིག་ཁོ་ནས་ཡང་དག་པར་ཐུགས་སུ་
ཆུད་པར་མཛད་པར་གྱུར་པས་ན་མཁྱེན་པ་བཟང་པོ་ཅན་ཁྱོད་ཀྱིས་སྐད་ཅིག་གིས་ནི་ཤེས་བྱ་
ཐམས་ཅད་ཐུགས་སུ་ཆུད་པའི་ཡེ་ཤེས་བརྙེས་སོ། །
གཉིས་པ་རྩོད་སྤང་ལ་གཉིས་ལས། དང་པོ་རྩོད་པ་དགོད་པ་ནི། ཁ་ཅིག་ན་རེ།
གང་གི་ཚེ་སྤྲོས་པ་ཉེ་བར་ཞི་བའི་ཆོས་དབྱིངས་སྐྱེ་བ་མེད་པ་དེ་ཉིད་སངས་རྒྱས་ཀྱི་རྟོགས་བྱའི་
ཡུལ་ཡིན་ན། ཡུལ་དེ་ཁོ་ན་ཉིད་དེ་ལ་ཡུལ་ཅན་སངས་རྒྱས་ཀྱི་བློ་གྲོས་ཀྱིས་འཇུག་པར་མི་
འགྱུར་ཏེ། ཡུལ་གྱི་རྣམ་པ་ཤར་བ་མེད་པ་ལ་ཡུལ་དེ་རིག་པ་མེད་ལ། སྐྱེ་མེད་ཀྱི་རྣམ་
པ་མ་སྐྱེས་པའི་ཕྱིར། དེའི་ཕྱིར་ཡུལ་ཅན་གྱི་བློ་ཡུལ་ལ་མ་ཞུགས་པར་ནི་ཤེས་བྱ་རྟོགས་

པའི་ཡུལ་ཅན་དུ་ངེས་པར་འཇོག་རིགས་པའང་མ་ཡིན་ལ། ཡུལ་ཀུན་ནས་ཤེས་པ་མེད་
པར་ནི་དེ་ཤེས་པའི་ཡུལ་ཅན་གྱི་ཤེས་པ་ཡིན་པར་ཇི་ལྟར་འགྱུར་ཏེ། འགལ་བར་འགྱུར་
བའི་ཕྱིར་རོ། །དེ་ཁོ་ན་ཉིད་མཁྱེན་པ་པོ་སེམས་མེད་པར་ཁྱོད་ཀྱིས་གཞན་དག་ལ་འདི་ལྟ་
བུའི་མཚན་ཉིད་ཅན་གྱི་དེ་ཁོ་ན་ཉིད་ངས་ཐུགས་སུ་ཆུད་པའོ་ཞེས་སུ་ཞིག་གིས་སྟོན་པར་བྱེད་
རིགས་ཏེ། མི་རིགས་སོ་ཞེ་ན། གཉིས་པ་དེའི་ལན་ལ་གཉིས་ལས། དང་པོ་ཡུལ་
སྐྱེ་མེད་རྟོགས་པར་འཐད་པ་ནི། གང་གི་ཚེ་རང་བཞིན་གྱིས་སྐྱེ་བ་མེད་པ་ཡུལ་གྱི་དེ་ཁོ་ན་
ཉིད་ཡིན་ཞིང་ཡིན་པ་བཞིན་དུ་དེའི་ཡུལ་ཅན་གྱི་བློ་ཡང་རང་བཞིན་གྱིས་སྐྱེ་བ་དང་བྲལ་བའི་
རྣམ་པ་ཅན་དུ་ཆུ་ལ་ཆུ་བཞག་པ་ལྟར་ཞུགས་པ་དེའི་ཚེ་བློ་དེའི་རྣམ་པ་སྟེན་པ་སྟེ་སྐྱེ་མེད་དུ་
གྱུར་པ་ལས། ཐ་སྙད་དུ་བློ་དེ་ཡིས་ཡུལ་དེ་ཉིད་རྟོགས་པ་ལྟ་བུར་འཇོག་པ་ཡིན་གྱི། ཡུལ་
ཡུལ་ཅན་གྱི་ཚུལ་གྱིས་རྟོགས་པ་མ་ཡིན་ཏེ། ཇི་ལྟར་མདོ་སྡེ་པ་ཁྱོད་ཀྱིས་ཡུལ་ཅན་གྱི་
སེམས་ནི་ཡུལ་སྔོན་པོ་གང་གི་རྣམ་པ་ཅན་དུ་སྐྱེ་བར་འགྱུར་བ་ན་སེམས་དེ་ཡིས་ཡུལ་སྔོན་པོ་
དེ་ཡོངས་སུ་ཤེས་སོ་ཞེས་བརྗོད་པ་དེ་བཞིན་དུ་ཤེས་པ་ཡུལ་དེ་ཁོ་ན་ཉིད་ཇི་འདྲ་བ་དེ་འདྲ་
བའི་རྣམ་པ་ཅན་དུ་གྱུར་པ་དེ་ཉིད་ལ་ཡུལ་སྐྱེ་མེད་རྟོགས་ཞེས་ཐ་སྙད་ཉེ་བར་བཏགས་པ་ལ་
བརྟེན་ནས་སངས་རྒྱས་ཀྱི་ཡེ་ཤེས་ཀྱིས་དེ་ཁོ་ན་ཉིད་རིག་པ་ལ་རྣམ་པར་བཞག་པ་ཡིན་པའི་
ཕྱིར། །གཉིས་པ་སྐྱེ་བ་མེད་ཀྱང་དེ་ཉིད་སྟོན་པར་འཐད་པ་ནི། འོ་ན་ཆོས་ཇི་ལྟར་སྟོན་
ཞེ་ན། དེ་བཞིན་གཤེགས་པ་རྣམས་གཟུགས་ཀྱི་སྐུ་གང་ལ་བཞུགས་ནས་ཆོས་ཀྱི་དབྱིངས་ཆོས་
སྐུ་མངོན་སུམ་དུ་མཛད་པ་དེ་ཡི་གཟུགས་ཀྱི་སྐུ་ནི་ལོངས་སྤྱོད་རྫོགས་པའི་སྐུ་བསོད་ནམས་
བརྒྱའི་མཐུས་བསྐྲུན་པའི་མཚན་དང་དཔེ་བྱད་ཀྱིས་ཟིན་པ་བསམ་གྱིས་མི་ཁྱབ་པའི་གཟུགས་
མངའ་བ་དེ་ལས་དུས་རྟག་ཏུ་ཆོས་ཀྱི་སྒྲ་གང་ཞིག་འབྱུང་བ་བྱང་སེམས་རྣམས་ཀྱིས་ལོངས་སྤྱོད་
པར་མ་ཟད། དེའི་སྤྲུལ་པའི་སྐུ་དང་། གཞན་ཡང་མཁའ་དང༌། གཞན་རྩ་དང་།
ཤིང་དང༌། བྲག་དང་། རྩིག་པ་ལ་སོགས་པ་ལས་ཀྱང་སངས་རྒྱས་དེའི་བྱིན་རླབས་ཀྱི་
མཐུས་རང་རང་ལ་འོས་པའི་སྒྲ་གང་ཞིག་ཆོས་ཀྱི་དེ་ཁོ་ན་ཉིད་གསལ་བར་སྟོན་པ་འབྱུང་བ་དེ་
དང་དེ་དག་ལས་གདུལ་བར་འོས་པའི་འཇིག་རྟེན་གྱི་འགྲོ་བ་རྣམས་ཀྱིས་ཀྱང་དེ་ཁོ་ན་ཉིད་
རིག་པར་འགྱུར་རོ། །ཇི་ལྟར་ཏེ་དཔེར་ན་རྫ་མཁན་གོམས་པའི་སྟོབས་ཆེན་པོ་དང་ལྡན་
པས་འཁོ་ལོ་བསྐོར་བའི་སྐབས་འདིར་ཡུན་རིང་པོའི་བར་དུ་རྒྱུན་མི་འཆད་པར་འཁོར་བ་དེ་

ཐོག་མར་ལག་པས་རྩོལ་པས་ཆེས་ཤིན་ཏུ་འབད་པས་བསྐོར་བ་ལས་འཁོར་ལོ་དེ་ནི་བར་
སྐབས་བར་སྐབས་སུ་རྫ་མཁན་དེའི་ལག་པའི་རྩོལ་བ་ད་ལྟ་བ་གསར་དུ་སྐྱེས་པའི་སྒོ་ནས་
བསྐོར་བ་མེད་བཞིན་དུའང་ཐོག་མར་འབད་པས་བསྐོར་བའི་ཤུགས་ལས་རྩོལ་མེད་དུ་འཁོར་
ཞིང་བུམ་པ་ལ་སོགས་པའི་རྒྱུ་རྐྱེན་དུ་འགྱུར་བར་མཐོང་བ་ཇི་ལྟར་ཡོད་པའི་དཔེ་དེ་བཞིན་དུ་
ད་ལྟ་གསར་དུ་སྐྱེས་པའི་རྩོལ་བ་མེད་བཞིན་དུ་ཆོས་ཀྱི་དབྱིངས་ཀྱི་བདག་ཉིད་ཅན་གྱི་སྐུ་ཉིད་
ལ་གཞུགས་པའི་སངས་རྒྱས་དེའི་ཕྲིན་ལས་འཇུག་པ་ནི་ཡིད་བཞིན་གྱི་ནོར་བུ་དང་། དཔག་
བསམ་གྱི་ཤིང་དང་འདྲ་བར་སྐྱེ་བོ་རྣམས་ཀྱིས་ཆོས་འཐོབ་པར་འགྱུར་བའི་དགེ་བའི་རྩ་བ་སྨིན་
པ་དང༌། སངས་རྒྱས་ཀྱིས་སྔོན་བྱང་སེམས་ཀྱི་གནས་སྐབས་སུ་སྨོན་ལམ་ཁྱད་པར་ཅན་
བཏབ་པའི་མཐུས་འཕངས་པ་སྟེ་ཤུགས་ལས་ཡིན་པས་ཆེས་བསམ་གྱིས་མི་ཁྱབ་པ་ཡིན་ནོ། །
གཉིས་པ་བརྙེས་བྱ་སྐུའི་རྣམ་གཞག་ལ་གཉིས། སྐུ་གསུམ་ཡོན་ཏན་བཅས་པར་
བཤད། སྤྲུལ་སྐུ་ཕྲིན་ལས་བཅས་པར་བཤད་པའོ། །དང་པོ་ལ་གསུམ། རྟེན་སྐུ་
བཤད་པ། བརྟེན་པ་ཡོན་ཏན་བཤད་པ། དེ་གཉིས་སུ་བསྡུ་བའོ། །དང་པོ་ལའང་
གསུམ་གྱི།
དང་པོ་སྤྲོས་པ་ཉེར་ཞིའི་ཆོས་སྐུ་བཤད་པ་ནི། གཉིས་སྣང་ཤེས་བྱའི་བུད་ཤིང་
སྐམ་པོ་མ་ལུས་པ་ཡེ་ཤེས་མེ་འདྲ་བས་བསྲེགས་པས་སྤྲོས་པ་ཐམས་ཅད་ཉེ་བར་ཞི་བའི་དེ་ཁོ་
ན་ཉིད་རྒྱལ་བ་རྣམས་ཀྱི་ཆོས་ཉིད་ཀྱི་སྐུ་འདི་ནི་དེའི་ཚེ་སྐྱེ་བ་མེད་ཅིང་འགག་པ་མེད་པའོ། །
དེ་ལྟར་ན་སངས་རྒྱས་ཀྱི་སར་ཡེ་ཤེས་ཀྱི་ཡུལ་དེ་ཁོ་ན་ཉིད་ཀྱི་དོན་ལ་རྣམ་པ་ཐམས་ཅད་དུ་
དེའི་ཡུལ་ཅན་གྱི་སེམས་དང་སེམས་ལས་བྱུང་བའི་རྣམ་རྟོག་འགགས་ཤིང་མི་འཇུག་པས།
རྣམ་པར་མི་རྟོག་པའི་ཡེ་ཤེས་དང་དེ་ཁོ་ན་ཉིད་གཉིས་ཆུ་ལ་ཆུ་བཞག་པ་བཞིན་དབྱེར་མེད་
པར་བཞུགས་སོ། །དེའི་ཕྱིར་གོ་འཕང་དེ་ནི་དང་པོར་ལོངས་སྤྱོད་རྫོགས་པའི་སྐུ་ཡིས་
མངོན་སུམ་དུ་མཛད་པ་ཡིན་ནོ། །
གཉིས་པ་ལོངས་སྐུ་ནི། སེམས་སེམས་བྱུང་གི་རྟོག་པ་དང་བྲལ་བས་ནི་ཞི་བའི་
ཆོས་ཀྱི་སྐུ་མངོན་དུ་མཛད་པ་པོ་མཚན་དང་དཔེ་བྱད་ཤིན་ཏུ་གསལ་བའི་ལོངས་སྤྱོད་རྫོགས་སྐུ་
འདི་ནི་རྟོག་པ་དང་བྲལ་ཡང་སེམས་ཅན་གྱི་དོན་མཛད་པ་ནུས་པར་གསལ་བར་བྱེད་པ་ནི་
དཔག་བསམ་གྱི་ཤིང་ལྟ་བུ་དང༌། ཡིད་བཞིན་གྱི་ནོར་བུ་ཇི་བཞིན་དུ་རྣམ་པར་མི་རྟོག་

པའི་ངང་ནས་གདུལ་བྱའི་དོན་སྒྲུབ་པའི་རྒྱུ་ཉིད་དུ་འགྱུར་རོ། །སྐུ་འདི་ནི་འགྲོ་བ་ཐམས་
ཅད་རྣམ་པར་གྲོལ་བ་མཆོག་ལ་བཀོད་པའི་བར་དུ་གདུལ་བྱ་འཇིག་རྟེན་པ་རྣམས་ཀྱི་འབྱོར་
པར་སྤེལ་བའི་སླད་དུ་བརྟག་པ་སྟེ་འཇིག་རྟེན་ཇི་སྲིད་པ་དང་ནམ་མཁའ་ཇི་སྲིད་པ་དེ་སྲིད་དུ་
བཞུགས་པ་ཡིན་ནོ། །ལོངས་སྐྱོད་རྫོགས་པའི་སྐུ་འདི་ནི་བྱང་ཆུབ་སེམས་དཔའ་སྤྲོས་པ་
དང་བྲལ་བ་རང་གི་བསོད་ནམས་དང་ཡེ་ཤེས་ཀྱི་ཚོགས་ལས་ཤེས་རབ་དྲི་མ་མེད་པའི་མེ་ལོང་
ཐོབ་པ་རྣམས་ལ་སྣང་བར་འགྱུར་གྱི། སྤྲོས་པ་དང་བཅས་པ་ལ་ནི་མ་ཡིན་ནོ། །
གསུམ་པ་རྒྱུ་མཐུན་གྱི་སྐུ་ལ་གསུམ། གཟུགས་སྐུ་གཅིག་ལ་རང་གི་རྣམ་འགྱུར་
སྟོན། །བ་སྤུའི་ཁུང་བུར་རང་གཞན་རྣམ་ཐར་སྟོན། །བཞེད་པ་ཙམ་གྱིས་མངའ་བསྒྱུར་
གཞན་ཡང་སྟོན་པའོ། །
དང་པོ་ལ་གཉིས་ཀྱི། དང་པོ་འཁོར་བའི་སྤྱོད་པ་སྟོན་པ་ནི། ཐུབ་པའི་དབང་པོ་
དེས་དུས་གཅིག་ཁོ་ནར་སྐུ་གཉིས་པོ་དེའི་རྒྱུ་མཐུན་ལས་བྱུང་བའི་གཟུགས་སྐུ་གཅིག་ལ་
སངས་རྒྱས་རང་ཉིད་སྔོན་འཁོར་བ་ན་བཞུགས་པའི་དུས་ཐོག་མ་མེད་པ་ནས་ཀྱི་རང་གི་སྐྱེ་
བའི་གནས་སྐབས་ཇི་སྙེད་པ་སྔར་འགགས་ཟིན་པ་ཇི་ལྟར་བྱུང་བའི་ཚུལ་ཐམས་ཅད་སོ་སོར་
མངོན་པར་གསལ་བ་དང་ཕན་ཚུན་མ་འཆོལ་ཞིང་མ་འདྲེས་པར་གང་དང་གང་གི་ཚེ་བྱུང་བའི་
ཚུལ་རྣམས་ནི་མ་ལུས་ཤིང་མ་ཚང་བ་མེད་པ་ཉིད་ཀྱིས་བཀྲུ་བ་མེ་ལོང་གི་ནང་གི་གཟུགས་
བརྙན་ལྟར་མཐའ་དག་ལྷུན་གྱིས་གྲུབ་པའི་ཚུལ་གྱིས་སྟོན་པར་མཛད་དོ། །གཉིས་པ་སྦྱིན་
སོགས་ཀྱི་སྤྱོད་པ་སྟོན་པ་ནི། ཐུབ་པའི་སྔོན་སྦྱིན་པའི་ཕར་ཕྱིན་ལ་སྤྱོད་པ་ན་སངས་རྒྱས་
ཀྱི་ཞིང་རིན་པོ་ཆེས་བརྒྱན་པ་དུ་མ་ཇི་འདུ་བར་སྐུ་བལྟམས་པ་སོགས་མཛད་པའི་ཐུབ་པའི་
དབང་པོ་དེ་དག་དང་། སངས་རྒྱས་དེ་དག་གི་སྐུ་དང་སྤྱོད་པའི་མཐུ་སྟོབས་ཇི་འདྲ་བ་
དང་། དེ་དག་གི་འཁོར་འདུས་པ་ཉན་ཐོས་དགེ་འདུན་ཇི་སྙེད་པ་རྣམས་ཇི་ལྟ་བ་དང་།
བྱང་ཆུབ་སེམས་དཔའ་རྣམས་ཞིང་དེར་ཇི་སྙེད་འདུས་པའི་གཟུགས་ཇི་འདྲ་བ་དང་། སངས་
རྒྱས་དེས་ཇི་འདྲའི་ཆོས་སྟོན་པ་དང༌། ཞིང་དེར་སྤྱོད་པ་པོ་བདག་ཉིད་རིགས་དང་གཟུགས་
ཇི་འདུ་བ་དང་། སངས་རྒྱས་དེ་དག་ལས་ཆོས་ཇི་ལྟར་ཐོས་པ་དང་། ཁྱིམ་པ་དང་རབ་
ཏུ་བྱུང་བའི་བསླབ་པར་སྤྱོད་པ་གང་སྤྱོད་པ་གང་ལ་སྤྱད་པ་དང་། ཡུལ་དེ་དག་ལ་སྦྱིན་པའི་
དངོས་པོ་གང་མང་ཉུང་ཇི་ཙམ་དེ་དག་སོ་སོ་ལ་ཕུལ་བ་གང་ཡིན་པ་དེ་ནི་མ་ལུས་པ་སྐུ་གཅིག་

ལ་སྟོན་པར་མཛད་ཅིང་། སྦྱིན་པའི་ཕར་ཕྱིན་ལ་སྤྱོད་པ་དེ་བཞིན་དུ་ཚུལ་ཁྲིམས་དང་།
བཟོད་པ་དང་། བརྩོན་འགྲུས་དང་། ཏིང་འཛིན་དང༌། ཤེས་རབ་ཀྱི་ཕར་ཕྱིན་ལ་
སྤྱོད་པའི་ཚེའི་སྔར་གྱི་བྱང་ཆུབ་སེམས་དཔའི་གནས་སྐབས་ཀྱི་ཁྱད་པར་གང་ཡིན་པ་དེ་མ་
ཚང་བ་མེད་པ་དེ་དག་ཉིད་ཀྱི་སྤྱོད་པ་ཀུན་སྐུའི་བ་སྤུའི་ཁུང་བུ་རེ་རེ་ལའང་གསལ་བར་སྟོན་
པར་མཛད་དོ། །
གཉིས་པ་ནི་བདག་ཉིད་ཀྱི་སྤྱོད་པ་དེ་དག་ཁོ་ན་སྟོན་པར་མ་ཟད་སངས་རྒྱས་གང་དག་
སྔར་འདས་པ་དང་། མ་འོངས་པ་ན་འབྱུང་བར་འགྱུར་བ་གང་དག་དང་། གང་དག་དུ་
ལྟར་ནམ་མཁའི་མཐར་ཐུག་པར་གསུང་གི་གདངས་མཐོན་པོས་ཆོས་སྟོན་པས་སྡུག་བསྔལ་
གྱིས་བཟུང་བའི་འགྲོ་བ་རྣམས་དབུགས་འབྱིན་པར་མཛད་ཅིང་། འཇིག་རྟེན་གྱི་ཁམས་
གང་དང་གང་ན་བཞུགས་པ་དང་། དེ་དག་གི་དང་པོའི་ཐུགས་བསྐྱེད་པ་བཟུང་བ་ནས་
བརྩམས་ཏེ་བྱང་ཆུབ་ཀྱི་སྙིང་པོ་ལ་བཞུགས་པའི་བར་དེ་དག་ཏུ་སྤྱོད་པ་གང་མཛད་པ་དེ་དག་
ཀུན་དངོས་པོ་རྣམས་མིག་འཕྲུལ་གྱི་རང་བཞིན་ཇི་ལྟ་བར་སྟོན་པར་མཁྱེན་ནས། བདག་
ཉིད་ཀྱི་སྤྱོད་པ་སྟོན་པ་དེ་བཞིན་དུ་སྐུའི་བ་སྤུའི་ཁུང་བུ་རེར་དུས་གཅིག་ལ་ནི་གསལ་བར་
སྟོན་ཏོ། །དེ་བཞིན་དུ་འདས་མ་འོངས་ད་ལྟར་དུས་གསུམ་གྱི་བྱང་ཆུབ་སེམས་དཔའ་དང༌།
རང་རྒྱལ་དགྲ་བཅོམ་དང༌། འཕགས་པ་ཉན་ཐོས་མ་ལུས་པའི་འཕགས་པའི་གནས་སྐབས་ཀྱི་
སྤྱོད་པ་མ་ཚང་བ་མེད་པ་བ་སྤུའི་ཁུང་བུར་སྟོན་ཏོ། །དེར་མ་ཟད་དེའི་ལྷག་མ་དམན་པ་སོ་
སོ་སྐྱེ་བོའི་གནས་སྐབས་ཀྱི་སྤྱོད་པ་ནི་མ་ཚང་བ་མེད་པ་ཐམས་ཅད་ཀྱང་མ་འདྲེས་ཤིང་གསལ་
བར་བ་སྤུའི་ཁུང་བུ་རེ་རེར་ཡང་དུས་གཅིག་གི་ཚེ་སྟོན་པར་མཛད་དོ། །
གསུམ་པ་བཞེད་པ་ལ་མངའ་དབང་བསྒྱུར་བའི་ཚུལ་ལ་གཉིས་ལས། དང་པོ་ཡུལ་
གྱི་དབང་དུ་བྱས་པ་ནི། སྤངས་རྟོགས་རྣམ་པར་དག་པའི་སངས་རྒྱས་བཅོམ་ལྡན་འདས་
འདི་ནི་རྣམ་རྟོག་མི་མངའ་ཡང་། བཞེད་པ་ཙམ་ལ་མངའ་བསྒྱུར་བས་ཡུལ་ལ་འཇུག་པ་དེ་
ཡིས་རྡུལ་ཕྲ་རབ་གཅིག་གི་ཡུལ་ལ་སྟེ་ཁྱོན་ལ་མཁའི་མཐས་གཏུགས་པའི་འཇིག་རྟེན་གྱི་
ཁམས་ཐམས་ཅད་སྟོན་པར་མཛད་པ་དང༌། འཇིག་རྟེན་གྱི་ཁམས་མཐའ་ཡས་པའི་ཕྱོགས་
རྣམས་ཏེ་མ་ལུས་པའི་རྟེན་གྱི་ཁྱོན་རྡུལ་ཕྲ་རབ་གཅིག་གིས་ཁྱབ་པར་ནུས་པར་སྟོན་མོད་ཀྱི།
དེའི་ཚེ་ན་རྡུལ་དེ་རགས་པ་སྟེ་ཆེ་བར་མི་འགྱུར་ཞིང་། འཇིག་རྟེན་གྱི་ཁམས་རྣམས་ཕྲུ་བ་

སྟེ་ཆུང་བར་མི་འགྱུར་བར་སྟོན་པར་མཛད་དོ། །གཉིས་པ་དུས་ཀྱི་དབང་དུ་བྱས་པ་ནི།
རྣམ་པར་རྟོག་པ་མི་མངའ་བ་ཁྱོད་ཀྱིས་དུས་ལ་བཞེད་པ་བཞིན་འཇུག་པས་སྲིད་པ་འཁོར་བ་
མཐའི་བར་དུ་སྐད་ཅིག་དེ་རེ་རེ་ལ་སངས་རྒྱས་དང་བྱང་ཆུབ་སེམས་དཔའ་ལ་སོགས་པའི་
སྤྱོད་པ་སྣ་ཚོགས་ཇི་སྙེད་པ་སྟོན་པ་དེ་སྙེད་ཀྱི་གྲངས་ནི་ཕྱོགས་བཅུའི་འཛམ་བུ་གླིང་མ་ལུས་
པ་རྣམས་ཀྱི་རྡུལ་ཕྲ་རབ་གང་དག་ཡོད་པ་དེ་སྙེད་ལའང་གྲངས་དེ་མེད་དོ། །
གཉིས་པ་བརྟེན་པ་ཡོན་ཏན་ལ་གསུམ། །སྟོབས་བཅུ་བཤད་པ་དང་། ཡོན་
ཏན་གྱི་དབྱེ་བ་མཐའ་དག་བརྗོད་མི་ནུས་ཚུལ། ཡོན་ཏན་གཉིས་ཤེས་པའི་ཕན་ཡོན་བསྟན་
པའོ། །
དང་པོ་ལ་གཉིས་ལས། དང་པོ་མདོར་བསྟན་པ་ནི། སངས་རྒྱས་བཅོམ་ལྡན་
འདས་ཀྱི་ཡོན་ཏན་སྟོབས་ལ་གནས་དང་གནས་མིན་པ་མཁྱེན་པའི་སྟོབས་དང༌། དེ་
བཞིན་དུ་ལས་ཀྱི་རྣམ་པར་སྨིན་པ་མཁྱེན་པའི་བློའི་སྟོབས་དང༌། སེམས་ཀྱི་མོས་པ་སྣ་
ཚོགས་པ་ཐུགས་སུ་ཆུད་པའི་སྟོབས་དང༌། སྣ་ཚོགས་པའི་ཁམས་ནི་མཁྱེན་པའི་སྟོབས་
དང༌། དེ་བཞིན་དུ་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང་། ཐམས་
ཅད་དུ་འགྲོ་བའི་ལམ་མཁྱེད་པའི་སྟོབས་དང༌། བསམ་གཏན་དང་། རྣམ་ཐར་དང་།
ཏིང་འཛིན་དང་། སྙོམས་པར་འཇུག་པ་དང་། སོགས་པས་ཀུན་ནས་ཉོན་མོངས་པ་
དང༌། རྣམ་པར་བྱང་བ་མཁྱེན་པའི་བློའི་སྟོབས་དང་། སྔོན་གྱི་གནས་རྗེས་སུ་དྲན་
པ་མཁྱེན་པའི་སྟོབས་དང༌། དེ་བཞིན་དུ་འཆི་འཕོ་དང་སྐྱེ་བ་ཤེས་པའི་བློའི་སྟོབས་དང༌།
ཟག་པ་རྣམས་ཟད་པ་མཁྱེན་པའི་སྟོབས་ཏེ་སྟོབས་ནི་བཅུ་པོ་འདི་དག་ཏུ་འདུས་པར་འགྱུར་བ་
ཡིན་ནོ། །གཉིས་པ་རྒྱས་བཤད་ལ་བཅུ་ལས། རྒྱུ་གང་ཞིག་ལས་འབྲས་བུ་གང་ཞིག་
ངེས་པར་སྐྱེ་བར་འགྱུར་བའི་རྒྱུ་དེ་ནི་འབྲས་བུ་དེའི་གནས་སུ་དེ་ལྟར་མཁྱེན་པ་སངས་རྒྱས་
བཅོམ་ལྡན་འདས་རྣམས་ཀྱིས་གསུངས་ཏེ། དགེ་བ་ལས་བདེ་བ་འབྱུང་བ་གནས་ཡིན་པ་
ལྟ་བུའོ། །བཤད་པ་ལས་བཟློག་པ་ནི་གནས་མིན་པ་སྟེ་དགེ་བ་ལས་རྣམ་སྨིན་ཡིད་དུ་མི་
འོང་བ་འབྱུང་བ་ལྟ་བུའོ། །དེ་ལྟ་བུའི་ཤེས་བྱ་མཐའ་ཡས་པར་མཁྱེན་པ་ཐོགས་པ་སྤངས་
པ་སྟེ་འཇུག་པ་དེ་ནི་གནས་དང་གནས་མ་ཡིན་པ་མཁྱེན་པའི་སྟོབས་སུ་བཤད་དོ། །ཟག་
པ་དང་བཅས་པའི་ལས་འདོད་པ་དགེ་བ་དང༌། མི་འདོད་པ་མི་དགེ་བ་དང་། དེ་གཉིས་

ལས་བཟློག་པ་འདྲེས་མའི་ལས་དང་། ཟག་པ་ཟད་པའི་དངོས་པོ་ཉིད་ཀྱི་ལས་དང་། དེ་
ལྟ་བུའི་ལས་དེའི་རྣམ་པར་སྨིན་པ་བདེ་བ་དང་། སྡུག་བསྔལ་གྱི་རྣམ་པ་ཤིན་ཏུ་སྣ་ཚོགས་
པ་ལའང་མཁྱེན་པ་ནུས་མཐུ་ཐོགས་པ་མེད་པར་སོ་སོར་འཇུག་པར་འགྱུར་བ་དུས་གསུམ་གྱི་
ཤེས་བྱ་ཐམས་ཅད་ལ་ཁྱབ་པར་མཛད་པ་དེ་ནི་ལས་ཀྱི་འབྲས་བུ་མཁྱེན་པའི་སྟོབས་སུ་འདོད་
དོ། །འདོད་ཆགས་དང་། ཞེ་སྡང་དང༌། གཏི་མུག་སྟེ་ཉོན་མོངས་དང༌། སོགས་
ཀྱིས་བསྡུས་པ་དད་པ་ལ་སོགས་པ་རྣམས་ཀྱི་རྒྱུ་སོ་སོ་ལས་འབྱུང་བའི་སྟོབས་ཀྱིས་འབྲས་བུ་
བླང་དོར་གྱི་འདོད་པ་ནི་ཤིན་ཏུ་སྣ་ཚོགས་པ་དམན་པ་དང་། འབྲིང་དང་། གང་ཡང་
ཁྱད་པར་དུ་འཕགས་པར་འདོད་པ་དང་། མོས་པ་དེ་ལས་གཞན་པའི་ཆོས་ཀུན་ཏུ་སྤྱོད་པ་
རྣམས་ཀྱིས་མོས་པའི་ས་བོན་གཡོགས་པ་སྟེ་སྒྲིབ་པ་ལའང་མཁྱེན་པ་ནི་དུས་གསུམ་དུ་འགྲོ་
བ་སྟེ་འཇུག་པས་མོས་པའི་ཤེས་བྱ་མ་ལུས་པ་ལ་ཁྱབ་པ་ནི་མོས་པ་སྣ་ཚོགས་པ་མཁྱེན་པའི་
སྟོབས་ཞེས་བྱའོ། །རྫོགས་པའི་སངས་རྒྱས་ཁམས་ཀྱི་རྣམ་པར་དབྱེ་བ་ལ་མཁས་པ་རྣམས་
ཀྱིས་མིག་སོགས་དྲུག་དང་། གཟུགས་སོགས་དྲུག །རྣམ་ཤེས་དྲུག་པོ་རྣམས་ཀྱི་རང་
བཞིན་ནམ་ངོ་བོ་སྟོང་པ་ཉིད་གང་ཡིན་པ་དེ་ཁམས་སུ་གསུངས་ལ། རྫོགས་པའི་སངས་
རྒྱས་བཅོམ་ལྡན་འདས་རྣམས་ཀྱི་མཁྱེན་པ་ནི་མཐའ་ཡས་ཤིང༌། དུས་རྣམ་པ་ཀུན་ཏུ་ཁམས་
ཀྱི་ཁྱད་པར་ལ་ཐོགས་མེད་དུ་འཇུག་པ་ནི་ཁམས་སྣ་ཚོགས་མཁྱེན་པའི་སྟོབས་སུ་འདོད་དོ། །
ཡང་དག་མིན་པ་ལྷག་པར་སྒྲོ་འདོགས་པའི་ཀུན་ཏུ་རྟོག་པ་ནི་ཆགས་སོགས་སྐྱེད་པ་ལ་དབང་
བྱེད་པས་ན་དབང་པོའོ། །སོགས་ཀྱིས་བསྡུས་པ་དད་པའི་དབང་པོ་སོགས་ཆེས་རྣོ་བ་ཉིད་
ནི་མཆོག་ཏུ་བཞེད་ལ། དབང་པོ་འབྲིང་གི་གནས་སྐབས་དང༌། དབང་པོ་རྟུལ་པོ་ཉིད་
ནི་མཆོག་མིན་པར་བཤད་པ་དེ་དག་དང༌། མིག་ལ་སོགས་པའི་དབང་པོ་ཉི་ཤུ་རྩ་གཉིས་
ཀྱི་ངོ་བོ་དང༌། ཕན་ཚུན་འབྲས་བུ་སྒྲུབ་པའི་ནུས་མཐུ་ཀུན་ཆུབ་པ་ལ་རྣམ་པ་ཐམས་ཅད་
མཁྱེན་པ་ཆགས་པ་མེད་པར་འཇུག་པ་ནི་དབང་པོ་མཆོག་དང་མཆོག་མ་ཡིན་པ་མཁྱེན་པའི་
སྟོབས་སུ་གསུངས་སོ། །ལམ་འགའ་ཞིག་རྒྱལ་བ་ཉིད་དུ་འགྲོ་བ་དང༌། ལམ་འགའ་ཞིག་
རང་རྒྱལ་གྱི་བྱང་ཆུབ་ཏུ་འགྲོ་བ་དང་ནི། འགའ་ཞིག་ཉན་ཐོས་ཀྱི་བྱང་ཆུབ་ཏུ་འགྲོ་བ་སྟེ་
ཐེག་པ་གསུམ་གྱི་ལམ་དང་། གཞན་ཡང་ཡི་དྭགས་དང༌། དུད་འགྲོ་དང་། ལྷ་དང་། མི་
རྣམས་དང༌། དམྱལ་བ་ལ་སོགས་པར་འགྲོ་བའི་ལམ་དེ་དག་དེ་དང་ལ་མཁྱེན་པ་ཆགས་

པ་མེད་པ་མཐའ་ཡས་པར་འཇུག་པ་ནི་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་སུ་
འདོད་དོ། །འཇིག་རྟེན་གྱི་ཁམས་མཐའ་ཡས་པ་ན་རྣལ་འབྱོར་པའི་བྱེ་བྲག་ལ་སྟེ་ཁྱད་
པར་གྱིས་རབ་ཏུ་དབྱེ་བ་ཐ་དད་པ་བསམ་གཏན་བཞི་དང་། རྣམ་པར་ཐར་པ་བརྒྱད་པོ་
གང་ཞི་གནས་ཀྱི་ཏིང་ངེ་འཛིན་གང་དག་དང༌། སྙོམས་པར་འཇུག་པའི་ཁྱད་པར་གང་
དག་གཅིག་འགོག་པའི་སྙོམས་འཇུག་དང༌། བསམ་གཏན་དང་གཟུགས་མེད་ཀྱི་སྙོམས་
འཇུག་བཞི་བཞི་སྟེ་བརྒྱད་དུ་གྱུར་པ་ཀུན་ནས་ཉོན་མོངས་དང་རྣམ་པར་བྱང་བའི་རྒྱུ་འབྲས་དེ་
དག་ལ་མཁྱེན་པ་ཐོགས་མེད་དུ་འཇུག་པ་འདི་ནི་ཀུན་ནས་ཉོན་མོངས་པ་དང་རྣམ་པར་བྱང་བ་
མཁྱེན་པའི་སྟོབས་སུ་བཤད་དོ། །ཇི་སྲིད་གཏི་མུག་གིས་རྒྱུ་བྱས་ནས་འཁོར་བར་འཁྱམས་
པ་དེ་སྲིད་དུ་སྲིད་པའི་གནས་སྔར་འདས་པ་གང་ཡིན་པ་དེ་དག་ཏུ་བདག་དང་སེམས་ཅན་
གཞན་པ་རེ་རེ་ཡི་ཡང་སྲིད་པ་འཁོར་བའི་སེམས་ཅན་ནི་ཇི་སྙེད་པ་དེ་སྙེད་ཀྱི་གྲངས་མཐའ་
ཡས་པའི་གཞི་སྟེ་རྒྱུར་བཅས་པར་དྲན་པ་དང་། རང་དང་གཞན་ཁ་དོག་འདི་འདྲ་བར་གྱུར་
ཅེས་དང༌། ཡུལ་ཕྱོགས་འདི་འདྲ་བར་སྐྱེས་སོ་ཞེས་ཡུལ་ཕྱོགས་དང་བཅས་པར་དྲན་པ་སྟེ།
དྲན་པའི་ཡུལ་དེ་རྣམས་ལ་ཐོགས་པ་མེད་པར་འཇུག་པའི་བློ་གང་དང་གང་ཡིན་པ་དེ་ནི་སྔོན་
གྱི་གནས་རྗེས་སུ་དྲན་པའི་སྟོབས་སུ་བཤད་དོ། །སེམས་ཅན་རྣམས་ཀྱི་སེམས་ཅན་རེ་
རེའི་འཆི་འཕོ་བ་དང་། ཕུང་པོ་ཉིད་མཚམས་སྦྱོར་བའི་སྐྱེ་བ་གང་ཡིན་པ་མཁྱེན་པས་མཚོན་
ནས་འཇིག་རྟེན་གྱི་ཁམས་ཐམས་ཅད་ལ་གནས་པའི་སེམས་ཅན་རྣམས་ཀྱི་འཆི་འཕོ་བ་དང་སྐྱེ་
བའི་ཚུལ་ནམ་མཁའི་ཁམས་ཀྱི་མཐར་ཐུག་པ་དང༌། ལས་ཀྱིས་ཤིན་ཏུ་བཀྲ་མང་བ་དེ་ལ་
དུས་སྐད་ཅིག་མ་གཅིག་པོ་དེར་མཁྱེན་པ་རྣམ་པ་ཀུན་ཏུ་ཡོངས་སུ་དག་པས་མ་ཆགས་པ་སྟེ་མ་
ཐོགས་པར་འཇུག་པ་ཡིས་ཡུལ་མཐའ་ཡས་པ་མཁྱེན་པ་འཆི་འཕོ་བ་དང་སྐྱེ་བ་མཁྱེན་པའི་
སྟོབས་སུ་འདོད་དོ། །རྣམ་པ་ཀུན་ཐམས་ཅད་མཁྱེན་པའི་སྟོབས་ཀྱིས་དུས་མྱུར་བ་སྐད་
ཅིག་མ་གཅིག་ཉིད་དུ་རྒྱལ་བ་རྣམས་ཀྱི་ཉོན་མོངས་པའི་སྒྲིབ་པ་དག་ནི་བག་ཆགས་ཤེས་བྱའི་
སྒྲིབ་པ་དང་བཅས་པ་འཇིག་པར་འགྱུར་བ་དང༌། སློབ་མ་ཉན་ཐོས་དགྲ་བཅོམ་དང་། ལ་
སོགས་པ་རང་སངས་རྒྱས་ཀྱིས་ཤེས་སྒྲིབ་མི་འགོག་ཀྱང་། དེ་དག་གིས་ཉོན་མོངས་པ་རྣམས་
བློ་ཡི་སྟེ་ཟག་མེད་ཡེ་ཤེས་ཀྱིས་འགོག་པ་གང་ཡིན་པ་དེ་དག་ལ་མཁྱེན་པ་ཆགས་ཐོགས་མེད་
པར་འཇུག་པ་མཐའ་ཡས་པ་ནི་ཟག་པ་ཟད་པ་མཁྱེན་པའི་སྟོབས་སུ་བཤད་དོ། །

གསུམ་པ་ཡོན་ཏན་གྱི་དབྱེ་བ་ཀུན་བརྗོད་མི་ནུས་པ་ནི། དཔེར་ན་འདབ་ཆགས་
ནམ་མཁའ་ལ་འཕུར་བ་སླར་རང་གི་གནས་སུ་ཕྱིར་ལྡོག་པར་འགྱུར་བ་དེ་ནི་འདི་ལྟར་ཏེ།
ནམ་མཁའ་ཟད་ནས་མེད་པས་འཕུར་ས་མ་རྙེད་པར་འདབ་ཆགས་ཕྱིར་རང་གི་གནས་སུ་ལྡོག་
པར་མི་འགྱུར་གྱི། འདིར་ནི་འཕུར་འཕུར་བས་ནམ་ཞིག་ན་རང་གི་མཐུ་སྟོབས་ཟད་པས་
ལྡོག་པར་འགྱུར་བ་དེ་བཞིན་དུ་སློབ་མ་ཉན་ཐོས་དང་། དེ་དང་བཅས་པའི་རང་སངས་
རྒྱས་དང་། སྲས་བྱང་ཆུབ་སེམས་དཔའ་རྣམས་ཀྱིས་ཀྱང་རྫོགས་པའི་སངས་རྒྱས་ཀྱི་
ཡོན་ཏན་ནམ་མཁའ་ལྟར་མཐའ་ཡས་པ་མ་བརྗོད་པར་ལྡོག་པར་འགྱུར་བ་ནི་ཡོན་ཏན་
རྫོགས་པས་མ་ཡིན་གྱི། རང་གི་བློའི་སྟོབས་ཉམས་པས་ཡིན་ནོ། །འཕགས་པ་འོག་མ་
རྣམས་ཀྱིས་ཀྱང་བརྗོད་པར་མི་ནུས་པ་དེའི་ཕྱིར་བདག་འདྲ་བས་ཐུབ་པ་ཁྱོད་ཀྱི་ཡོན་ཏན་འདི་
དག་ཅུང་ཟད་ཀྱང་རྩི་ཤེས་པ་དང་ནི་བརྗོད་པར་ནུས་པར་འགྱུར་རམ་སྟེ་མི་འགྱུར་མོད་ཀྱི།
འོན་ཀྱང་སྟོབས་བཅུ་ལ་སོགས་པའི་ཡོན་ཏན་དེ་དག་མདོའི་དགོངས་པ་འཕགས་པ་ཀླུ་སྒྲུབ་
ཀྱིས་ཚུལ་བཞིན་དུ་བཤད་པའི་ཕྱིར་ན་དེ་ལ་དོགས་པ་སྤངས་ནས་དེའི་རྗེས་སུ་འབྲངས་ཏེ་ཅུང་
ཟད་ཙམ་ཞིག་སྨྲས་པ་ཡིན་ནོ། །
གསུམ་པ་ཡོན་ཏན་དེ་དག་གཉིས་སུ་བསྡུ་བ་ནི། སངས་རྒྱས་ཀྱི་ཡོན་ཏན་དེ་དག་
མདོར་བསྡུ་ན་ཟབ་པའི་ཡོན་ཏན་དང་རྒྱ་ཆེ་བའི་ཡོན་ཏན་གཉིས་ལས། ཟབ་མོ་ནི་སྤྲོས་པ་
ཐམས་ཅད་ཉེ་བར་ཞི་བའི་སྟོང་པ་ཉིད་ཆོས་ཀྱི་སྐུ་ཡིན་ལ། གཟུགས་ཀྱི་སྐུའི་འབྱོར་པ་དང་
སྟོབས་ལ་སོགས་པའི་ཡོན་ཏན་གཞན་མཐའ་ཡས་པ་དེ་རྣམས་ནི་རྒྱ་ཆེ་བ་ཡིན་ནོ། །དེ་ལྟ་
བུའི་ཟབ་པ་དང་རྒྱ་ཆེ་བའི་ཚུལ་ཤེས་ནས་བསྒོམས་པས་སངས་རྒྱས་ཀྱི་ཡོན་ཏན་འདི་དག་
ངེས་པར་འཐོབ་པར་འགྱུར་རོ། །
གཉིས་པ་སྤྲུལ་སྐུ་ཕྲིན་ལས་དང་བཅས་པ་བཤད་པ་ལ་གསུམ་ལས། དང་པོ་སྤྲུལ་
སྐུས་གནས་སྐབས་ཐེག་གསུམ་བསྟན་པ་ནི། ཆོས་ཀྱི་སྐུ་བརྙེས་སུ་ཟིན་ཀྱང་སླར་ཡང་
མཉམ་པར་གཞག་པ་ལས་མི་གཡོ་བའི་སྐུ་མངའ་བ་བཅོམ་ལྡན་འདས་ཁྱོད་ཀྱིས་ས་འོག་ས་
སྟེང་ས་བླའི་སྲིད་པ་གསུམ་དུ་བྱོན་ནས་སྤྲུལ་པའི་སྐུ་རྣམས་ཀྱིས་དགའ་ལྡན་གནས་ནས་མི་
ཡུལ་དུ་གཤེགས་པ་དང་ནི་འཛམ་བུའི་གླིང་དུ་རྒྱལ་རིགས་སུ་སྐུ་བལྟམས་པ་དང༌། གསར་
དུ་མངོན་པར་བྱང་ཆུབ་པ་དང་། ཞི་བའི་མྱང་འདས་ཀྱི་གྲོང་ཁྱེར་དུ་འཇུག་པའི་ཆོས་ཀྱི་འཁོར་

ལོའང་དབང་པོ་དང་འཚམས་པར་སྟོན་པར་མཛད་དོ། །སྲིད་པ་ལས་འདས་ཀྱང་སྲིད་པའི་
ཚུལ་དེ་ལྟར་བཟུང་ནས་ཁྱོད་ཀྱིས་འཇིག་རྟེན་འཁོར་བའི་འགྲོ་བ་ཉོན་མོངས་པའི་གཡོ་སྒྱུའི་
བག་དང་ལྡན་པའི་སྤྱོད་པ་ཅན་འདོད་པ་ཐོབ་པར་རེ་བའི་ཞགས་པ་ནི་མང་པོས་ཡུན་རིང་པོར་
དམ་དུ་བཅིངས་པ་མ་ལུས་པ་གྲགས་པ་དང་ལན་ལ་སོགས་པ་ལ་ལྟོས་པ་མེད་པར་ཐུགས་རྗེ་
ཆེན་པོ་ཁོ་ནས་གནས་སྐབས་ཐེག་པ་གསུམ་གྱི་མྱ་ངན་ལས་འདས་པ་སོ་སོའི་སར་བཀྲི་བ་སྟེ་
འགོད་པར་མཛད་དོ། །
གཉིས་པ་མཐར་ཐུག་ཐེག་པ་གཅིག་ཏུ་གྲུབ་ཚུལ་བརྗོད་པ་ནི། གང་གི་ཕྱིར་ན་
མཐར་ཐུག་གི་གནས་སྐབས་འདི་ན་དངོས་པོའི་དེ་ཁོ་ན་ཉིད་མངོན་སུམ་དུ་ཤེས་པ་ལས་
ལོགས་སུ་གྱུར་པ་སྒྲིབ་པའི་དྲི་མ་མཐའ་དག་སེལ་བ་ནི་ལྷུར་བྱེད་པའི་ལམ་གཞན་གང་ཡང་
མེད་ལ། ཆོས་རྣམས་ཀྱི་དེ་ཁོ་ན་ཉིད་ཀྱང་ཆོས་ཅན་རྣམ་འགྱུར་སྣ་ཚོགས་པའི་དབྱེ་བ་སོ་
སོ་ལའང་བསྟེན་པ་མིན་ཞིང་། དེ་ཁོ་ན་ཉིད་ཀྱི་ཡུལ་ཅན་གྱི་བློ་གྲོས་ཏེ་ཡེ་ཤེས་འདི་ཡང་
ཡུལ་འཇལ་བའི་རྣམ་པ་ཐ་དད་པ་མི་འདྲ་བར་འགྱུར་བ་མ་ཡིན་པ་དེའི་ཕྱིར་ན་བཅོམ་ལྡན་
འདས་ཁྱོད་ཀྱིས་འགྲོ་བ་རྣམས་ལ་མཐར་ཐུག་གི་དབང་དུ་བྱས་ནས་ཐེག་པ་མི་མཉམ་པའི་
དབྱེ་བ་སོ་སོར་མེད་པར་བསྟན་པ་ཡིན་ནོ། །
གསུམ་པ་ཐེག་པ་གསུམ་དུ་གསུངས་པ་དྲང་དོན་དུ་བསྟན་པ་ནི། གང་གི་ཕྱིར་ན་
སྙིགས་མའི་འགྲོ་བ་འདི་ལ་ཐེག་པ་ཆེན་པོའི་ལམ་དུ་འཇུག་པའི་ཉེས་པ་རང་ཉིད་ཞི་བདེ་དོན་
གཉེར་གྱི་བློ་སྐྱེད་པར་བྱེད་པའི་རྒྱུ་སེམས་ཅན་དང༌། སྐལ་བ་དང༌། ཉོན་མོངས་པ་
དང༌། ལྟ་བ་དང་། ཚེའི་སྙིགས་མ་འདི་དག་ཡོད་པར་གྱུར་པས་ཐེག་ཆེན་ལ་སྐྲག་པར་
འགྱུར་བ་དེའི་ཕྱིར་འཇིག་རྟེན་གྱི་འགྲོ་བ་དང་པོ་ཉིད་དུ་སངས་རྒྱས་ཀྱི་ཡེ་ཤེས་ཀྱི་སྤྱོད་ཡུལ་
གཏིང་ཟབ་པའི་ལྟ་སྤྱོད་ཅན་ཐེག་ཆེན་ལ་འཇུག་ནུས་པར་མི་འགྱུར་ཡང༌། དེ་དག་བདེ་
བར་གཤེགས་པས་ཡལ་བར་འདོར་བ་མིན་ཏེ། གང་གི་ཕྱིར་ན་བཅོམ་ལྡན་འདས་ཁྱོད་ལ་
གདུལ་བྱ་འདུལ་བའི་ཐབས་ལ་མཁས་པའི་མཁྱེན་རབ་དང་། དེ་དག་གི་དོན་ལ་བསྙེལ་བ་
མི་མངའ་བའི་ཐུགས་རྗེའི་ཐབས་དང་ལྷན་ཅིག་པ་མངའ་བ་དང༌། གང་གི་ཕྱིར་བདག་
གིས་བླ་ན་མེད་པའི་བྱང་ཆུབ་མངོན་དུ་བྱས་ནས་སེམས་ཅན་ཉོན་མོངས་པའི་འཆིང་བ་ལས་
དགྲོལ་བར་བྱའོ་ཞེས་ཁྱོད་ཀྱིས་ཐུགས་དང་པོ་བསྐྱེད་པའི་དུས་ཉིད་ནས་ཞལ་གྱིས་བཞེས་ཏེ་

ད་ལྟ་ངེས་པར་དང་དུ་ལེན་པར་མཛད་པའི་རྒྱུ་མཚན་དེའི་ཕྱིར་དཔེར་ན་དེད་དཔོན་ཐབས་ལ་
མཁས་པ་དེས་རིན་པོ་ཆེའི་གླིང་དུ་ཆས་པའི་སྐྱེ་བོའི་ཚོགས་ལམ་གྱིས་དུབ་པའི་ངལ་བ་ཉེ་
བར་སེལ་བའི་ཆེད་དུ་གྲོང་ཁྱེར་གྱི་བཀོད་པ་ཡིད་དུ་འོང་བ་ལམ་བར་དུ་རྣམ་པར་བཀོད་ནས་
དེ་རྣམས་དབུགས་དབྱུང་བར་བྱས་པ་ལྟར་བཅོམ་ལྡན་འདས་ཁྱོད་ཀྱིས་ཀྱང་ཐེག་པ་དམན་པ་
འདི་གཉིས་ནི་སློབ་མ་ཉན་ཐོས་དང༌། རང་རྒྱལ་གྱི་རིགས་ཅན་སྡུག་བསྔལ་ཉེ་བར་ཞི་
བའི་མྱང་འདས་ཀྱི་ཚུལ་ལ་ཡིད་ཉེ་བར་སྦྱར་བའི་ཆེད་དང་། འཁོར་བའི་ཉོན་མོངས་ཀྱིས་
རྣམ་པར་དབེན་པའི་ཉན་རང་དགྲ་བཅོམ་རྣམས་ལའང་མཐར་ཐུག་ཐེག་ཆེན་རྟོགས་པའི་སྐལ་
བ་ཅན་དུ་བྱས་པའི་ཕྱིར། གཞན་དོན་ལ་བློ་སྦྱངས་ལ་བྱང་ཆུབ་སེམས་དཔའི་ལམ་རྣམས་
ལས་དེ་གཉིས་སུ་ལོགས་སུ་གསུངས་པ་ཡིན་ནོ། །
གསུམ་པ་དུས་ཀྱི་སྒོ་ནས་མཆོག་ཏུ་བསྔགས་པ་ལ་གསུམ་ལས། དང་པོ་མངོན་པར་
བྱང་ཆུབ་པའི་དུས་ཚད་མེད་པར་བསྟན་པ་ནི། བདེ་བར་གཤེགས་པ་མ་ལུས་པ་ཐམས་
ཅད་ནི་ཕྱོགས་བཅུའི་ཞིང་སངས་རྒྱས་ཀྱི་ཡུལ་དུ་གྱུར་པ་མཐའ་དག་ན་ཡོད་པའི་ཕྲ་རབ་རྡུལ་
གྱི་ཡང་རྡུལ་རྣམས་བདོག་པར་གྱུར་པ་ཇི་སྙེད་པའི་གྲངས་དང་མཉམ་པར་བྱང་ཆུབ་མཆོག་
རབ་དམ་པར་གཤེགས་པའི་བསྐལ་པའང་དེ་སྙེད་ཀྱི་སྔ་རོལ་ཉིད་དུ་ཡིན་མོད་ཀྱི། འོན་
ཀྱང་ཁྱོད་ཀྱི་བྱང་ཆུབ་དང་པོར་བརྙེད་པའི་དུས་ཀྱི་ཐོག་མ་མེད་པའི་གསང་བ་བསམ་གྱིས་མི་
ཁྱབ་པ་འདི་ནི་བསོད་ནམས་མ་བསགས་པ་རྣམས་ལ་བསྙད་པར་བགྱི་བ་མ་ལགས་ཏེ། ལྷག་
པར་མོས་པ་ཙམ་ཡང་བྱ་དཀའ་བའི་ཕྱིར་རོ། །གཉིས་པ་རྟག་ཏུ་སྲིད་པར་བཞུགས་པའི་
དབང་དུ་བྱས་ནས་ཚད་མེད་པར་བསྟན་པ་ནི། རྒྱལ་བའི་མ་འོངས་པའི་སྐུ་ཚེའི་ཚད་ནི་ཇི་
སྲིད་འཇིག་རྟེན་གྱི་འགྲོ་བ་མཐའ་དག་གཅིག་ཀྱང་མ་ལུས་པར་མཆོག་ཏུ་རབ་ཏུ་ཞི་བ་རང་
ཉིད་ལྟ་བུར་འགྲོ་བ་མིན་པ་སྟེ་སངས་རྒྱས་སུ་མ་གྱུར་གྱི་བར་དང༌། ཇི་སྲིད་འདུས་མ་བྱས་
ཀྱི་ནམ་མཁའ་རྣམ་པར་འཇིག་པར་འགྱུར་བ་མིན་པ་དེ་སྲིད་དུ་མྱ་ངན་ལས་མི་འདའ་བར་
བཞུགས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་སྤྲོས་པ་ཐམས་ཅད་དང་བྲལ་བའི་ཡུམ་གྱིས་
དང་པོར་བསྐྱེད་པའི་བཅོམ་ལྡན་འདས་ཁྱོད་ལ་སེམས་ཅན་ཐམས་ཅད་ལ་ཐུགས་བརྩེ་བར་
དགོངས་པའི་མ་མ་ཡིས་ཚུལ་ལུགས་དང་མཐུན་པར་གསོ་བར་བྱེད་པས་འགྲོ་དོན་སྤངས་ཏེ་
རབ་ཏུ་ཞི་བར་བཞུགས་པར་འགྱུར་བ་ག་ལ་མངའ་སྟེ་མི་མངའི་ཕྱིར་རོ། །འགྲོ་བ་རྣམས་

ལ་ཐུགས་བརྩེ་བའི་ཚུལ་ནི། མ་རིག་པ་གཏི་མུག་གི་སྐྱོན་གྱི་དབང་གིས་འཇིག་རྟེན་གྱི་
འགྲོ་བ་འདོད་ཡོན་ལྔའི་ཁ་ཟས་དུག་དང་བཅས་པར་མངོན་པར་ཞེན་ནས་ཟ་བའི་སྐྱེ་བོ་བཅོམ་
ལྡན་འདས་ཉིད་ཀྱིས་བདག་གིར་མཛད་པའི་ནང་མི་དེ་དག་ལ་ཁྱོད་ཐུགས་བརྩེ་བ་ཇི་ལྟ་བ་དེ་
འདྲ་བ་ནི་ཇི་ལྟར་འཆི་ངེས་ཀྱི་དུག་ཟོས་ནས་ཉེན་པའི་བུ་གཅིག་པུ་ཤིན་ཏུ་འཕངས་པ་ལ་བརྩེ་
བའི་མ་ཡིས་ཀྱང་སྡུག་བསྔལ་བྱར་ནུས་པ་མིན་པ་དེ་བས་ན་མགོན་པོ་རྫོགས་པའི་སངས་རྒྱས་
ནི་ནམ་ཡང་སེམས་ཅན་གྱི་དོན་སྤངས་ནས་རང་ཉིད་མཆོག་ཏུ་རབ་ཏུ་ཞི་བ་མྱ་ངན་ལས་འདས་
པར་གཤེགས་པར་འགྱུར་བ་མ་ལགས་སོ། །གསུམ་པ་སྡུག་བསྔལ་ཅན་གྱི་སེམས་ཅན་ཟད་པ་
མེད་པས་མྱ་ངན་ལས་མི་འདའ་བའི་ཚུལ་ནི། གང་གི་ཕྱིར་ན་བླང་དོར་ལ་མི་མཁས་པས་
དངོས་པོ་དང་དངོས་པོ་མེད་པར་མངོན་པར་ཞེན་པའི་བློ་ཅན་ལས་འབྲས་ལ་ཡིད་ཆེས་པས་
ལྷ་དང་མིར་སྐྱེ་བ་ཡོད་པར་ལྟ་བ་རྣམས་ཀྱིས་ནི་སྐྱེ་བ་དང་འཇིག་པའི་གནས་སྐབས་སྟེ་འཆི་
བའི་སྡུག་བསྔལ་ངེས་པར་ཐོབ་ཅིང་། ཡུལ་སྡུག་པ་དང་མི་སྡུག་པ་དང་བྲལ་བ་དང་ཕྲད་
པའི་ཚུལ་རྣམས་ཀྱིས་བསྐྱེད་པའི་སྡུག་བསྔལ་མྱོང་བར་འགྱུར་བ་དང༌། ལོག་པར་ལྟ་བ་
ལས་བྱུང་བའི་སྡིག་ཏོ་མི་དགེ་བ་ཅན་རྣམས་དམྱལ་བ་ལ་སོགས་པའི་འགྲོ་བ་འཐོབ་པར་གྱུར་
པ་དེའི་ཕྱིར་སྡུག་བསྔལ་ཅན་ཟད་པ་མེད་པའི་འཇིག་རྟེན་གྱི་འགྲོ་བ་རྣམས་སངས་རྒྱས་ཀྱི་
ཐུགས་བརྩེའི་ཡུལ་དུ་རབ་ཏུ་དོང་བ་སྟེ་སོང་བས་ན། བཅོམ་ལྡན་འདས་ཐུགས་རྗེས་སེམས་
ཅན་ཀུན་ལ་དུས་དྲུག་ཏུ་གཟིགས་པ་ཁྱོད་ནི་ཐུགས་རྗེའི་དབང་གིས་ཞི་བ་ཕྱོགས་གཅིག་པ་ལ་
གཞོལ་བ་ལས་བཟློག་པས་ཁྱོད་ལ་ཞི་བ་ཕྱོགས་གཅིག་པའི་མྱ་ངན་ལས་འདས་པ་མི་མངའ་
བར་འཇིག་རྟེན་དུ་བཞུགས་སོ། །
གསུམ་པ་གཞུང་དོན་མཐར་ཕྱིན་པའི་བྱ་བ་བཤད་པ་ལ་བཞི་ལས། དང་པོ་གང་གིས་
ཇི་ལྟར་བརྩམས་པའི་ཚུལ་ནི། བདེན་པ་གཉིས་ཀྱི་ལུགས་ཐུན་མོང་མིན་པ་སྟོན་པའི་བསྟན་
བཅོས་དབུ་མ་འཇུག་པ་འདི་ནི་དགེ་སློང་ཟླ་གྲགས་ཀྱིས་སློབ་དཔོན་ཀླུ་སྒྲུབ་ཀྱིས་མཛད་པའི་
དབུ་མའི་བསྟན་བཅོས་རྩ་བའི་ཤེས་རབ་སོགས་ལས་བཏུས་ནས་སྦྱར་ཏེ། མདོ་སྡེ་ས་བཅུ་
པ་དང་ཤེར་ཕྱིན་གྱི་མདོའི་ལུང་ཀླུ་སྒྲུབ་ཀྱིས་བཀྲལ་བ་ཇི་བཞིན་དང་། ཆོས་ཀྱི་བདག་མེད་
དང་གང་ཟག་གི་བདག་མེད་སྒྲུབ་པའི་རིགས་པ་རྣམས་ནི་ཀླུ་སྒྲུབ་ཀྱི་མན་ངག་ཇི་ལྟ་བ་བཞིན་
དུ་བརྗོད་པ་ཡིན་ནོ། །གཉིས་པ་བརྗོད་བྱ་ཐུན་མོང་མ་ཡིན་པར་བསྟན་པ་ནི། དབུ་མའི་

བསྟན་བཅོས་འདི་ལས་གཞན་སེམས་ཙམ་པ་ལ་སོགས་པའི་གཞུང་དག་ན་སྟོང་པ་ཉིད་ཀྱི་
ཆོས་འདི་ནི་ཇི་ལྟར་མེད་པར་གྱུར་པ་དེ་བཞིན་དུ་གཞུང་འདིར་འབྱུང་བའི་བརྒལ་བ་དང་ལན་
ལ་སོགས་པའི་སྒོ་ནས་ཀུན་རྫོབ་བརྟེན་ནས་བཏགས་པ་ཙམ་དུ་འཇོག་པའི་ལུགས་འདི་ཉིད་
ཀྱང་སེམས་ཙམ་པ་སོགས་ཀྱི་བསྟན་བཅོས་གཞན་ན་ནི་མེད་པ་ཉིད་ཅེས་མཁས་པ་རྣམས་
ཀྱིས་ངེས་པར་མཛོད་ཅིག །གསུམ་པ་དེ་ལྟར་བརྩམས་པའི་དགོས་པ་ལ་གཉིས་ལས། དང་པོ་
དེ་ཉིད་བསྟན་ཕྱིར་བསྟན་བཅོས་བརྩམས་པ་ནི། འཕགས་པ་ཀླུ་སྒྲུབ་ཀྱི་ཟབ་མོ་རྟོགས་པའི་
བློའི་རྒྱ་མཚོ་ཤིན་ཏུ་རྒྱ་ཆེ་ལ་གཏིང་དཔག་དཀའ་བའི་ངམ་གནག་པའི་ཁ་དོག་གིས་འཇིགས་
པ་སྐྱེས་པས་སེམས་ཙམ་དུ་སྨྲ་བ་ལ་སོགས་པའི་སྐྱེ་བོས་ཀླུ་སྒྲུབ་ཀྱི་ལུགས་བཟང་པོ་གང་དག་
རྒྱང་རིང་དུ་སྤངས་མོད་ཀྱང་། དབུ་མའི་གཞུང་གི་ཚིག་ལེའུར་བྱས་པའི་མེ་ཏོག་ཁ་འབུས་
པའི་ཀུ་མུ་ཏུ་ཁ་ཕྱེ་བའི་ཆུས་དུས་ད་ལྟ་ཟླ་བ་གྲགས་པ་ཡིད་ལ་རེ་བ་རྣམས་ནི་རབ་ཏུ་སྐོང་
བར་བྱེད་དོ། །གཉིས་པ་དགོས་པ་དེ་ལྡན་གྱི་གཞུང་འདི་ཁོ་ན་འཛིན་པར་གདམས་པ་ནི།
ཡང་ཟབ་མོའི་དོན་འདི་སུ་ཞིག་གིས་འཛིན་པར་འགྱུར་ཞེ་ན། དེ་ཁོ་ན་ཉིད་ཀྱི་དོན་ཟབ་མོ་
སྔར་བཤད་ཟིན་པ་འཇིགས་སུ་རུང་བ་འདི་ནི་སྔོན་ཡུན་རིང་མོ་ནས་སྟོང་ཉིད་ལ་གོམས་པ་
ཉིད་ལས་སྐལ་ལྡན་གྱི་སྐྱེ་བོ་ཡིས་ངེས་པར་རྟོགས་པར་འགྱུར་གྱི། སྟོང་ཉིད་ཀྱི་ཚུལ་འདི་
ནི་དངོས་སྨྲ་བའི་གཞུང་ལུགས་གསན་རྒྱ་ཇི་ལྟར་ཆེ་ཡང་དངོས་པོ་རང་བཞིན་གྱིས་གྲུབ་པར་
ཞེན་པ་གཞན་གྱིས་ཐུགས་སུ་ཆུད་པར་མི་འགྱུར་བ་དེའི་ཕྱིར་དངོས་སྨྲ་བའི་ཚུལ་ལུགས་རང་
འདོད་ཀྱི་བློས་སྦྱར་བ་འདི་དག་དོན་དང་མི་མཐུན་པར་མཐོང་ནས་བདག་ཏུ་བརྗོད་པ་རྣམས་
ཀྱིས་བྱས་པའི་གཞུང་ལུགས་རྣམས་ལྟར་སློབ་དཔོན་གཞན་གྱི་ལུགས་ཀྱི་བཞེད་པའི་དབུ་མའི་
གཞུང་འདི་ལས་གཞན་པ་རྣམས་ལ་དགའ་བའི་བློ་དོར་བར་བྱའོ། །གསུམ་པ་བརྩམས་
པའི་དགེ་བ་བསྔོ་བ་ནི། སློབ་དཔོན་ཀླུ་སྒྲུབ་ཀྱི་དབུ་མའི་ལུགས་བཟང་པོ་ཚུལ་བཞིན་དུ་
བསྙད་པ་ལས་བྱུང་བའི་ཟླ་བ་གྲགས་པ་བདག་གི་བསོད་ནམས་གཞལ་དུ་མེད་པས་ཕྱོགས་ཀྱི་
མཐར་ཁྱབ་ཅིང་། ཡིད་ཀྱི་ནམ་མཁའ་ཉོན་མོངས་ཀྱིས་སྔོ་ཞིང་ནག་པར་བྱས་པའི་དཀྱིལ་
དུ་སྟོན་ཀའི་རྒྱུ་སྐར་ལྟར་ཤིན་ཏུ་དཀར་བའམ། རྩོམ་པ་པོའི་སེམས་ཀྱི་སྦྲུལ་གྱི་མགོ་བོ་ལ་
གདེངས་ཀའི་ཚུལ་དུ་བྱས་པའི་ནོར་བུ་དང་འདྲ་བ་གང་ཞིག་ཐོབ་པ་དེས་འཇིག་རྟེན་གྱི་འགྲོ་
བ་མ་ལུས་པ་ཟབ་མོ་དབུ་མའི་དེ་ཁོ་ན་ཉིད་རྟོགས་ནས་མྱུར་དུ་བདེ་བར་གཤེགས་པ་སངས་

རྒྱས་ཀྱི་སར་བགྲོད་པར་ཤོག་ཅིག །གསུམ་པ་མཇུག་དོན་ལ་གཉིས་ལས། དང་པོ་
སློབ་དཔོན་གང་གིས་མཛད་པ་ནི། དབུ་མ་ལ་འཇུག་པ་ཞེས་བྱ་བའི་ཚིག་ལེའུར་བྱས་པ་
ཟབ་པ་སྟོང་ཉིད་དང་རྒྱ་ཆེ་བ་བྱང་ཆུབ་སེམས་དཔའི་སྤྱོད་པའི་ཚུལ་མཐའ་དག་གསལ་བར་
བྱེད་པའི་བསྟན་བཅོས་འདི་ནི་སློབ་དཔོན་ཟླ་བ་གྲགས་པ་ཞེས་འཇིག་རྟེན་ན་རྩོད་མེད་དུ་
གྲགས་པ་ཐེག་པ་བླ་ན་མེད་པ་མཆོག་ལ་ཐུགས་གཞོལ་བ། ཕྱི་དང་ནང་གི་རྒོལ་བ་སུས་ཀྱང་
མི་འཕྲོགས་པའི་མཁྱེན་རབ་དང་དམིགས་པ་མེད་པའི་ཐུགས་རྗེ་ཚད་མེད་པ་མངའ་བ། རི་
མོར་བྲིས་པའི་བ་དྲིས་མ་ལས་འོ་མ་བཞོས་པས་སེམས་ཅན་གྱི་དངོས་པོར་འཛིན་པའི་བདེན་
པར་ཞེན་པ་རྩད་ནས་བཟློག་པར་མཛད་པས་སྦྱར་བ་རྫོགས་སོ། །ལོ་ཙཱ་བ་གང་གིས་
བསྒྱུར་བའི་ཚུལ་ནི། རྒྱ་གར་ཁ་ཆེའི་ཡུལ་གྱི་གྲོང་ཁྱེར་དཔེ་མེད་ཀྱི་དཔུང་སྟེ་དབུས་རིན་
ཆེན་སྦས་པའི་གཙུག་ལག་ཁང་དུ། ཁ་ཆེའི་རྒྱལ་པོ་དཔལ་འཕགས་པ་ལྷའི་སྐུ་རིང་ལ།
རྒྱ་གར་གྱི་མཁན་པོ་ཏིལ་ཀ་ཀ་ལ་ཤ་སྟེ་ཐིག་ལེ་བུམ་པ་དང༌། བོད་ཀྱི་ལོ་ཙཱ་བ་བན་དེ་པ་
ཚབ་ཉི་མ་གྲགས་ཀྱིས་ཁ་ཆེའི་དཔེ་དང་མཐུན་པར་བསྒྱུར། ཕྱིས་ར་ས་ར་མོ་ཆེར་རྒྱ་གར་
གྱི་མཁན་པོ་ཀ་ན་ཀ་ཝརྨ་དང༌། ལོ་ཙཱ་བ་དེ་ཉིད་ཀྱིས་ཉི་འོག་ཤར་ཕྱོགས་པའི་དཔེ་དང་
གཏུགས་ཤིང་ལེགས་པར་བཅོས་ཏེ་འཆད་ཉན་གྱིས་གཏན་ལ་ཕབ་པའོ།། །།འདིར་འགྲེལ་
པའི་མཛད་བྱང་དང་འགྱུར་བྱང་གི་སྟེང་ནས་ཐུན་མོང་བ་རྣམས་བཀོད་པ་ནི་རྩ་བ་ལོགས་སུ་
བསྒྱུར་བ་དང་འགྲེལ་པའི་ནང་གི་རྩ་བ་གཉིས་སྦྱར་ནས་ཞུས་དག་བྱས་པའི་དབང་དུ་བྱས་པ་
ཡིན་ནོ།། ༈ སླར་སྨྲས་པ། ཐུབ་པས་བསྐལ་མང་དཀའ་བ་སྤྱད་པའི་མཐར། །བདུད་
རྩི་ལྟ་བུའི་ཆོས་འདི་ཐུགས་ཆུད་ནས། །གསུང་གི་མཛོད་ཀྱི་སྙིང་པོ་བསྟན་པ་འདིར། །མོས་
པ་ཙམ་ཡང་སྐལ་བ་བཟང་སྙམ་བགྱིད། །རྟེན་འབྱུང་རིགས་པའི་གཏན་ཚིགས་རྣོན་པོ་ཡིས། །
མཐར་འཛིན་རྟོག་པའི་དྲྭ་བ་ཀུན་བཅད་དེ། །སྤྲོས་བྲལ་ཞི་བའི་དབྱིངས་སུ་ངལ་འཚོ་ཞེས། །
རྒྱལ་སྲས་བྱེ་བའི་དབུས་སུ་བསྔགས་སུ་གཏམ། །ཕྲ་ཞིང་རྟོགས་དཀའ་ཟབ་མོ་དབུ་མ་ཡི། །
ལམ་འདིར་ཐེ་ཚོམ་སྐྱེས་ཀྱང་སྲིད་པའི་རྫིང་། །ཧྲུལ་པོར་བགྱིད་པའི་ཡོན་ཏན་དེ་མཐོང་
ནས། །འབད་པས་མཉན་ཏེ་མཆན་གྱི་ས་བོན་བཏབ། །གཞན་ལ་སྨན་འདོད་དང་
བཅས་རང་ཉིད་ཀྱི། །བརྗེད་ངས་གདུང་བ་སྐྱོབ་སླད་དཔག་བསམ་དབང་། །བསྐྲུན་
པའི་བསོད་ནམས་ཡལ་འདབ་མཐར་བྲེས་པས། །འབྲས་བཟང་སྐྱེ་རྒུའི་འདོད་འཇོར་འབབ་

གྱུར་ཅིག །བདེ་གཤེགས་གསུང་རབ་རྒྱ་མཚོའི་སྙིང་པོ་འདི། །ལུང་རིགས་ཤིང་རྟ་
བཟང་པོས་འདྲེན་རྣམས་མཐུས། །འཇིག་རྟེན་ཇི་སྲིད་སྣང་བའི་ཕུལ་བྱུང་དུ། །རབ་
གསལ་ལྟ་ངན་མུན་པ་སེལ་བྱེད་ཤོག །ཅེས་དབུ་མ་ལ་འཇུག་པའི་མཆན་འགྲེལ་ཟླ་བའི་
དགོངས་པ་གསལ་བའི་སྒྲོན་མེ་ཞེས་བྱ་བ་འདི་ནི་མཁན་ཆེན་ཐམས་ཅད་མཁྱེན་པ་བྱམས་པ་
ཀུན་དགའ་བསྟན་པའི་རྒྱལ་མཚན་དང་། རྫོགས་པའི་སངས་རྒྱས་རྗེ་བླ་མ་འཇམ་དབྱངས་
མཁྱེན་བརྩེའི་དབང་པོ་གཙོ་བོར་སྨོས་པའི་འདྲེན་མཆོག་དུ་མའི་ཞབས་རྡུལ་སྤྱི་བོས་ལེན་པ་
འཇམ་དབྱངས་བློ་གཏེར་དབང་པོས་འདིའི་གཞུང་བཤད་ལན་ཆ་ཤས་ནོས་ཤིང༌། ཁྱད་
པར་ཐུགས་རྗེ་བཀའ་དྲིན་གཏེར་ཆེན་ཐུབ་བསྟན་ཆོས་ཀྱི་གྲགས་པའི་ཞལ་སྔ་ནས་རྩ་འཇུག་
གཉིས་ཀའི་བཤད་ཁྲིད་ཞིབ་རྒྱས་སུ་ཐོབ་སྐབས་བློས་ཇི་ཟིན་ཡི་གེར་བཀོད་པ་ལ། སླད་
ནས་རང་ལུགས་ཀྱི་ཡིག་ཆ་ཁུངས་ཐུབ་རྣམས་དང་མཐུན་པར་བཅོས་བསྒྱུར་གྱིས་གཏན་ལ་
ཕབ་སྟེ་གོ་བདེར་བྲིས་པའི་དགེ་བས་ལུང་རྟོགས་ཀྱི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་
རིང་དུ་གནས་པར་གྱུར་ཅིག། །།སརྦ་དཱ་ཀ་ལྱཱ་ཎཾ་བྷ་བ་ཏུ།། །།༈ ལྟོས་ནས་གྲུབ་པའི་
རྟེན་འབྱུང་དང་། །ལྟོས་མེད་ངོ་བོ་སྟོང་པ་ཉིད། །མཐའ་བཞིའི་སྤྲོས་དང་བྲལ་བའི་
གཞུང༌། །མཆན་གྱིས་འགྲེལ་འདི་བིར་ཚང་བའི། །ཆོས་རྗེ་མཁས་གྲུབ་རྒྱ་མཚོ་ཡིས། །
དགེ་བའི་བཤེས་ལ་དྲིན་གཟོ་དང༌། །དམ་པའི་ཆོས་ལ་བཀུར་སྟིའི་ཕྱིར། །ཆོས་སྦྱིན་མི་
ཟད་པར་དུ་བསྒྲུབས། །དགེ་བས་བཤད་སྒྲུབ་བསྟན་པ་དང༌། །ཕ་མས་གཙོ་བྱས་ཡིད་
ཅན་ཀུན། །བྱང་ཆེན་རྒྱལ་སར་འགོད་གྱུར་ཅིག། །།དགེ་ལེགས་འཕེལ།། །།

༄༅། །ཤེར་ཕྱིན་མངོན་རྟོགས་རྒྱན་གྱི་མཆན་འགྲེལ་
ཡུམ་དོན་གསལ་བའི་སྒྲོན་མེ་ཞེས་བྱ་བ་
བཞུགས་སོ།།

༄༅། །ཟབ་རྒྱས་ཤེར་ཕྱིན་སྟོན་པ་ཤཱཀྱའི་ཏོག །འཕགས་བཞིའི་ཡུམ་གྱུར་
ཤེས་རབ་ཕ་རོལ་ཕྱིན། །སྦས་དོན་གསལ་མཛད་རྒྱལ་ཚབ་བྱམས་ཆེན་མགོན། །ཐོགས་
མེད་སྐུ་མཆེད་བཅས་ལ་ཕྱག་བགྱིའོ། །རྣམ་གྲོལ་རྣམ་གཉིས་སེང་བཟང་ལ་སོགས་པའི། །
ཐེག་ཆེན་ལམ་གྱི་མངོན་རྟོགས་གསལ་བྱེད་པ། །ཇི་སྙེད་བྱོན་དང་ཁྱད་པར་གངས་ལྗོངས་
འདིའི། །མདོ་དང་རྒྱན་གྱི་བཀའ་བབས་རྣམས་ལ་འདུད། །བྱམས་པའི་དཔལ་མངའ་
མཁས་ཀུན་དགའ་བའི་བཤེས། །བསྟན་པའི་རྒྱལ་མཚན་ཆེ་དང་འཇམ་དཔལ་དབྱངས། །
ས་ལ་དངོས་སུ་འཕོས་འདྲ་མཁྱེན་བརྩེའི་གཏེར། །མཁས་བཙུན་གྲུབ་པའི་དབང་པོས་
བདག་སྐྱོངས་ཤིག །ལམ་འདིར་བདག་བློ་ཆ་ཙམ་ཕྱོགས་པའི་རྐྱེན། །སྨྲ་བའི་སེང་གེ་
སྤོབས་པ་རབ་རྒྱས་དང་། །ཐུབ་བསྟན་ཆོས་ཀྱི་གྲུགས་པས་གསལ་མཛད་པ། །ཡོངས་
འཛིན་རྣམ་གཉིས་བཀའ་དྲིན་སྙིང་ལ་འཁོར། །བདག་འདྲས་རང་དབང་ཉིད་དུ་ཟབ་མོའི་
གཞུང་། །དགྲོལ་བའི་ཁུར་ཆེན་འདེགས་པར་མི་བཟོད་ཀྱང་། །དམ་པའི་ལེགས་
བཤད་རྟོག་པའི་ས་བོན་དུ། །ཇི་ཙམ་ངེས་པ་མཆན་གྱིས་འགྲེལ་བར་བྱ། །དེ་ལ་འདིར་
ཤེར་ཕྱིན་མངོན་རྟོགས་རྒྱན་འདི་འཆད་པ་ལ་གསུམ། མཚན་གྱི་དོན། གཞུང་གི་དོན།
མཇུག་གི་དོན་ནོ། ། །
དང༌ པོ་ལ་གཉིས། དངོས་དང༌། ཞར་བྱུང་ངོ༌། །དང་པོ་ལའང་གསུམ།
མཚན་བསྒྱུར་བ། མཚན་བཤད་པ། མཚན་གྱི་དགོས་པའོ། །དང་པོ་ནི། རྒྱ་
གར་ན་སྐད་རིགས་ཆེན་པོ་བཞི་ཡོད་པའི་ནང་ནས་ལེགས་སྦྱར་ལྷའི་སྐད་དུ། བསྟན་
བཅོས་འདིའི་མཚན་ལ། ཨ་བྷི་ས་མ་ཡ་ཨ་ལངྐཱ་ར་ནཱ་མ་པྲ་ཛྙཱ་པཱ་ར་མི་ཏ་ཨུ་དུ་དེ་ཤ་ཤཱསྡུ།
ཞེས་དང་། དེ་བོད་སྐད་དུ་བསྒྱུར་ན། ཤེས་རབ་ནས་ཅེས་བྱ་བ། ཞེས་པའི་བར་རོ། །
དེའང་ཨ་བྷི་ས་མ་ཡ་ནི་མངོན་པར་རྟོགས་པ། ཨ་ལངྐཱ་ར་ནི་རྒྱན། ནཱ་མ་ནི་ཞེས་བྱ་བ།
པྲ་ཛྙཱ་པ་ར་མི་ཏ་ནི་ཤེས་རབ་ཀྱི་ཕ་རོལ་ཏུ་ཕྱིན་པ། ཨུ་པ་དེ་ཤ་ནི་མན་ངག ཤཱསྡུ་ནི་
བསྟན་བཅོས་སོ། །གཉིས་པ་ནི། ལམ་ཤེར་ཕྱིན་དང་འབྲས་བུ་ཤེར་ཕྱིན་བརྗོད་བྱར་བྱས་
ནས་སྟོན་པའི་ཤེས་རབ་ཀྱི་ཕ་རོལ་དུ་ཕྱིན་པའི་གཞུང་རྒྱས་འབྲིང་བསྡུས་གསུམ་ནི་བཤད་བྱ་
རྩ་བའི་མདོ་ཡིན་ལ། དེ་དག་འཆད་བྱེད་ཀྱི་གཞུང་ཉུང་ངུ་འདི་ནི་ཤིན་ཏུ་རྟོགས་དཀའ་བའི་
མདོའི་དོན་རྒྱ་ཆེན་པོ་ཚེགས་ཆུང་ངུས་བདེ་བླག་ཏུ་རྟོགས་པར་བྱེད་པའི་ཐབས་ཡིན་པས་ན་

མན་ངག་དང་། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པའི་ངག་རྣམ་དག་ཀྱང་ཡིན་པས་
ན་བསྟན་བཅོས་ཏེ། འདི་ཉིད་མན་ངག་དང་བསྟན་བཅོས་ཀྱི་གཞི་མཐུན་ཡིན་པའི་ཕྱིར་མན་
ངག་གི་བསྟན་བཅོས་ཞེས་བྱ་ལ། དེའང་བཤད་བྱ་ཡུམ་གྱི་མདོ་དང་འཆད་བྱེད་ཀྱི་གཞུང་
འདིའི་བརྗོད་བྱ་ནི་ལམ་དང་འབྲས་བུས་བསྡུས་པའི་མངོན་པར་རྟོགས་པའི་རིམ་པ་བརྒྱད་དང་
དེ་ལས་ཕྱེ་བའི་དོན་བདུན་ཅུ་ཡོད་པ་རྣམས་ཡིན་ཞིང་། དེ་དག་གི་དོན་ཕྱིན་ཅི་མ་ལོག་པར་
གསལ་བར་བྱེད་པའི་ཐབས་ནི་བསྟན་བཅོས་འདི་ཉིད་ཡིན་ལ། དེའི་ཕྱིར་རྒྱན་ཅེས་བྱ་སྟེ།
དཔེར་ན་རང་བཞིན་གྱི་རྒྱན་སྐྱེས་བུའི་གཟུགས་བཟང་པོ་ལ་མཛེས་བྱེད་ཀྱི་རྒྱན་རྣ་ཆ་གདུ་བུ་
ལ་སོགས་པས་སྤྲས་པ་དེ་ཉིད་གསལ་བྱེད་ཀྱི་རྒྱན་མེ་ལོང་ལ་སོགས་པའི་ནང་དུ་ཤར་བ་མཐོང་
ན་སྐྱེ་བོ་རྣམས་དགའ་བར་བྱེད་པ་ལྟར། རང་བཞིན་གྱི་རྒྱན་ཡུམ་གྱི་ལུས་བཟང་པོ་ལ་མཛེས་
བྱེད་ཀྱི་རྒྱན་དོན་བདུན་ཅུས་བཀྲ་བ་དེ་ཉིད་གསལ་བྱེད་ཀྱི་རྒྱན་བསྟན་བཅོས་འདིར་མ་འདྲེས་
ཤིང་གསལ་བར་སྣང་བ་ན་མཁས་པ་རྣམས་དགའ་བ་སྐྱེད་པར་བྱེད་པས་སོ། །ཅེས་བྱ་བ་
ནི་མིང་དེ་སྐད་སྒྲོགས་པའི་དོན་ནོ། །གསུམ་པ་ནི། ཐོག་མར་མཚན་རྒྱ་སྐད་དུ་སྨོས་
པའི་དགོས་པ་ཆོས་ཁུངས་བཙུན་པར་བསྟན་པ་སོགས་དང་། བོད་སྐད་དུ་སྨོས་པ་ལོ་པཎ་
རྣམས་ལ་བྱས་ཤེས་དྲིན་གཟོའི་ཆེད་དང་། གཉིས་ཀར་སྨོས་པ་སྐད་གཉིས་ཤན་སྦྱར་གྱི་
རྣམ་དབྱེ་རྟོགས་པའི་ཆེད་དོ། །གཉིས་པ་ཞར་བྱུང་ནི། མ་རིག་པའི་གཉིད་སྟུག་སངས་
ཤིང་ཤེས་བྱ་ཀུན་ལ་མཁྱེན་པ་པདྨའི་འདབ་མ་ལྟར་རྒྱས་པས་ན་སངས་རྒྱས་དང༌། གཞན་
གྱི་ཕྱིར་དུ་བྱང་ཆུབ་ཆེན་པོ་སྒྲུབ་པ་ལ་སྒྱིད་ལུག་དང་ཞུམ་པ་སོགས་ཀྱིས་བརྫི་མི་ནུས་པར་
སེམས་དཔའ་བའམ་སྙིང་སྟོབས་དང་ལྡན་པའི་ཕྱིར་བྱང་ཆུབ་སེམས་དཔའ་ཞེས་བྱ་ལ། ལོ་
ཙཱ་བས་བསྟན་བཅོས་བསྒྱུར་བའི་ཐོག་མར་དེ་ལྟ་བུའི་སངས་རྒྱས་བྱང་སེམས་ཐམས་ཅད་ལ་སྒོ་
གསུམ་གུས་པས་འདུད་པ་སྔོན་དུ་བཏང་བ་ཡིན་པས་ན་ཕྱག་འཚལ་ལོ་ཞེས་སྨོས་སོ། །
འགྱུར་ཕྱག་གི་དགོས་པ་ནི། སྤྱིར་འགྱུར་མཐར་ཕྱིན་པ་སོགས་གནས་སྐབས་དང་མཐར་
ཐུག་གི་འདོད་དོན་དུ་མ་འགྲུབ་པ་དང་། ཁྱད་པར་སངས་རྒྱས་བྱང་སེམས་ལ་ཕྱག་མཛད་
པས་ནི་གཞུང་འདི་མདོ་སྡེའི་སྡེ་སྣོད་ཀྱི་དགོངས་འགྲེལ་དུ་ཤེས་པར་བྱེད་ལ། དེས་ན་འདི་
སྡེ་སྣོད་ངོས་འཛིན་གྱི་ཕྱག་གམ་ཆོས་རྒྱལ་བཀས་བཅད་ཀྱི་ཕྱག་ཀྱང་ཡིན་ནོ། །
གཉིས་པ་གཞུང་གི་དོན་ལ་གཉིས། བསྟན་བཅོས་རྩོམ་པ་ལ་འཇུག་པའི་ཡན་ལག །

བརྩམས་པའི་བསྟན་བཅོས་དངོས་བཤད་པའོ། །དང་པོ་ལ་གཉིས། མཆོད་བརྗོད་
བཤད་པ། དགོས་འགྲེལ་བཤད་པའོ། །
དང་པོ་ལ་གཉིས། མཁྱེན་གསུམ་གྱི་ཡོན་ཏན་བརྗོད་པའི་སྒོ་ནས་བསྟོད་ཅིང་ཕྱག་
འཚལ་བ། འཕགས་བཞིའི་ཡུམ་བྱེད་པའི་སྒོ་ནས་བསྟོད་ཅིང་ཕྱག་འཚལ་ལོ། །དང་པོ་
ལ་གསུམ་ལས། དང་པོ་གཞི་ཤེས་ཀྱི་ཡོན་ཏན་བརྗོད་པའི་སྒོ་ནས་བསྟོད་པ་ལ། རྟེན།
ཐབས། འབྲས་བུ་གསུམ་ལས། རྟེན་ནི། སྲིད་པ་ཐ་མའི་ཚེ་གཞན་ལས་གདམས་ངག་
མཉན་ནས་བྱང་ཆུབ་མངོན་དུ་བྱེད་ཅིང་ཚུལ་དེ་གཞན་ལ་སྒྲོགས་པར་བྱེད་པས་ཐོས་སྒྲོགས་
སམ་ཉན་ཐོས་དང་། ཡང་དེའི་ཕྱོགས་སུ་བསླན་ནས་ཤུགས་ལ་བསྟན་པ། སྲིད་པ་ཐ་
མའི་ཚེ་གཞན་གྱི་གདམས་ངག་ལ་མི་ལྟོས་པར་རང་ཉིད་ཀྱིས་རྟེན་འབྲེལ་རྟོགས་པའི་རྐྱེན་ཙམ་
ལ་བརྟེན་ནས་བྱང་ཆུབ་མངོན་དུ་བྱེད་ཅིང་། གཟུང་རྟོག་སྤངས་པ་སོགས་སྔ་མ་ལས་རྣམ་
པར་ཐར་པ་ཅུང་ཟད་ཅིག་གིས་ལྷག་པའི་རང་སངས་རྒྱས་བཅས་རང་དོན་དུ་སྡུག་ཀུན་ཉེ་བར་
ཞི་བའི་ཐར་བ་ཚོལ་བར་འདོད་པའི་གང་ཟག་རྣམས་སོ། །ཐབས་ནི། གཞི་ཕུང་ཁམས་
སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་གང་ཟག་རང་རྒྱ་ཐུབ་པའི་རྫས་ཡོད་ཀྱིས་སྟོང་པའི་
གང་ཟག་གི་བདག་མེད་མངོན་སུམ་དུ་རྟོགས་པའི་ཉན་ཐོས་ཀྱི་གཞི་ཤེས་དང་། དེའི་སྟེང་
དུ་ཕྱི་རོལ་གཟུང་བ་རྫས་གཞན་གྱིས་སྟོང་པའང་རྟོགས་པའི་རང་རྒྱལ་གྱི་གཞི་ཤེས་ཏེ་དེ་ལྟ་
བུའི་ཀུན་ཤེས་ཉིད་ཀྱིས་སོ། །འབྲས་བུ་ནི། དེ་ལྟ་བུའི་ལམ་དེ་ཉིད་ཀྱིས་ཉོན་མོངས་
དང་སྡུག་བསྔལ་ཉེ་བར་ཞི་བའི་ཉེར་ཞིར་ཁྲིད་པར་མཛད་པ་གང་ཡིན་པ་སྟེ་ལྷག་བཅས་དང་
ལྷག་མེད་ཀྱི་མྱང་འདས་སུ་བཀྲི་བར་མཛད་པ་དེའོ། །གཉིས་པ་ལམ་ཤེས་ཀྱི་ཡོན་ཏན་བརྗོད་
པའི་སྒོ་ནས་བསྟོད་པ་ལའང་། རྟེན་ནི། འཁོར་བ་ཇི་སྲིད་ཀྱི་བར་དུ་འགྲོ་བ་རྣམས་ལ་
གནས་སྐབས་དང་མཐར་ཐུག་གི་ཕན་པ་བསྒྲུབ་པར་བྱེད་པའི་བྱང་ཆུབ་སེམས་དཔའ་རྣམས་
སོ། །ཐབས་ནི། ཉན་ཐོས་རང་རྒྱལ་ཐེག་ཆེན་གྱི་ལམ་གསུམ་པོ་དོན་དམ་པར་སྐྱེ་བ་
མེད་པར་རྟོགས་པའི་ལམ་ཤེས་ཉིད་དོ། །འབྲས་བུ་ནི། དེ་ལྟ་བུའི་ལམ་དེ་ཉིད་ཀྱིས་
འཇིག་རྟེན་ནམ་འགྲོ་བ་རིགས་ཅན་གསུམ་པོ་མཐའ་དག་གིས་མངོན་པར་འདོད་པའི་དོན་
མངོན་མཐོ་དང་ངེས་ལེགས་སྒྲུབ་པར་མཛད་པ་གང་ཡིན་པ་དེའོ། །གསུམ་པ་རྣམ་མཁྱེན་
གྱི་ཡོན་ཏན་བརྗོད་པའི་སྒོ་ནས་བསྟོད་པ་ལ། ཐབས་ནི། ཤེས་བྱའི་ཆོས་རྣམས་ཀྱི་རྒྱུ་

འབྲས་ངོ་བོའི་རྣམ་པ་ཐམས་ཅད་དོན་དམ་པར་སྐྱེ་བ་མེད་པར་ཐུགས་སུ་ཆུད་པའི་རྣམ་མཁྱེན་
གང་དང་ཡང་དག་པར་ལྡན་པས་སོ། །རྟེན་ནི། སྒོ་གསུམ་མི་མཐུན་ཕྱོགས་ལས་ཡང་
དག་པར་བསྡོམས་པས་ཐུབ་པ་སྟེ་རྣལ་འབྱོར་ཅན་གྱི་དབང་ཕྱུག་གི་གཙོ་བོ་སངས་རྒྱས་རྣམས་
སོ། །འབྲས་བུ་ནི། གདུལ་བྱའི་རྒྱུད་ཀྱི་ཉོན་མོངས་པའི་གཉེན་པོར་ཐེག་གསུམ་གྱི་
ལམ་ཡོངས་སུ་རྫོགས་པས་བརྗོད་བྱའི་རྣམ་པ་ཀུན་དང་ལྡན་ཞིང་རྗོད་བྱེད་ཚིག་གི་རྣམ་གྲངས་
སྣ་ཚོགས་པའི་བདག་ཉིད་ཅན་གྱི་ཆོས་འཁོར་རིམ་པ་གསུམ་གྱིས་བསྡུས་པའི་དྲང་ངེས་ཀྱི་མདོ་
སྡེ་འདི་དག་གསུངས་པའོ། །དེ་ལྟར་མཁྱེན་གསུམ་ལ་བསྟོད་པའི་སྐབས་འདིར་རྟེན་ཐབས་
འབྲས་བུ་རྣམས་དངོས་སུ་བསྟན་ནས། ཐབས་དེ་དག་ལ་བརྟེན་ནས་འབྲས་བུ་དེ་རྣམས་
སྒྲུབ་པའི་འཐད་པའང་ཤུགས་ལ་བསྟན་པར་གསུངས་ཏེ། གང་ཟག་གི་བདག་མེད་རྟོགས་
པའི་ལམ་ལ་བརྟེན་ནས་སྲིད་རྩ་དྲུང་ནས་ཕྱུང་སྟེ་ཐར་པ་འཐོབ་པ་དང༌། རང་ཉིད་ཀྱིས་ལམ་
གསུམ་ཁོང་དུ་ཆུད་ནས་རིགས་ཅན་གསུམ་ལ་དེ་དང་འཚམས་པའི་ལམ་བསྟན་ནས་དོན་སྒྲུབ་
པ་དང་། ཇི་ལྟ་ཇི་སྙེད་མཁྱེན་པའི་རྣམ་མཁྱེན་ལ་བརྟེན་ནས་གདུལ་བྱའི་ཁམས་དང་མཐུན་
པའི་ཆོས་འཁོར་བསྐོར་བ་རྣམས་ནི་རིགས་ཤིང་འཐད་པའོ། །གཉིས་པ་ནི། ཉན་ཐོས་
འཕགས་པ་རང་རྒྱལ་འཕགས་པ་འཕགས་པ་བྱང་ཆུབ་སེམས་དཔའི་ཚོགས་དང་བཅས་པས་
ཡོངས་སུ་བསྐོར་བའི་སངས་རྒྱས་འཕགས་པ་རྣམས་ཀྱི་ཡང་ནི་ཡུམ་ཤེར་ཕྱིན་གང་ཡིན་པ་དེ་
ལ་རྗེ་བཙུན་ཉིད་ཀྱིས་བསྟན་བཅོས་རྩོམ་པའི་ཐོག་མར་སྒོ་གསུམ་གུས་པས་འདུད་ཅིང་ཕྱག་
འཚལ་བའོ། །འདིས་མངོན་རྟོགས་མཁྱེན་གསུམ་གྱིས་རང་སྲས་འཕགས་བཞི་སོ་སོར་སྐྱེད་
ཅིང་། ཐུན་མིན་གྱི་བཞེད་དོན་རྫོགས་པར་སྒྲུབ་པའི་སྒོ་ནས་ཡུམ་དུ་འགྱུར་ཚུལ་བསྟན་ཏོ། །
མཆོད་བརྗོད་ཀྱི་དགོས་པ་ནི། རང་ཉིད་དམ་པའི་སྤྱོད་པ་དང་མཐུན་པར་སྟོན་པ་དང་
གདུལ་བྱ་གཞན་ཡུམ་ལ་དང་བ་སྐྱེད་པ་གཉིས་ཡིན་ལ། གཞན་དྭང་བ་སྐྱེད་ཚུལ་ཡང་།
བསྟོད་ཡུལ་མཁྱེན་གསུམ་ལ་གང་ཟག་གི་བདག་མེད་རྟོགས་པ་སོགས་ངོ་བོའི་ཡོན་ཏན་དང་།
ཉེར་ཞིར་འཁྲིད་པ་སོགས་ནུས་པའི་ཡོན་ཏན་ཏེ་ཡོན་ཏན་གཉིས་གཉིས་དང་ལྡན་པར་བསྟོད་
པ་ན། གདུལ་བྱ་དབང་རྟུལ་གྱིས་ཚིག་ཙམ་ལ་བརྟེན་ནས་ཐེ་ཚོམ་མེད་པར་མྱུར་དུ་དད་པ་
སྐྱེ་བ་དང་། དབང་རྣོན་གྱིས་རིགས་པ་ཡང་དག་གིས་གཞི་ལམ་རྣམ་གསུམ་བདེན་པའི་སྐྱེ་
མེད་དུ་གཏན་ལ་ཕབ་པ་ལས་ཡོན་ཏན་གཉིས་པོ་ཡོད་པར་ཚད་མའི་སྟོབས་ཀྱིས་ངེས་པ་སྐྱེ་ལ།

དེ་དག་ལ་བརྟེན་ནས་བསྟན་བཅོས་ལ་ཐོས་སོགས་ཀྱིས་ཞུགས་ནས་མཐར་རྣམ་མཁྱེན་འཐོབ་
པའོ། །གོ་རིམ་ངེས་པ་ནི། གཞུང་གི་སྐབས་སུ་ཐོག་མར་རྣམ་མཁྱེན་ནས་བཤད་པ་གདུལ་
བྱ་འབྲས་བུ་ལ་སྤྲོ་བ་སྐྱེ་བའི་ཆེད་ཡིན་ལ། འདིར་དང་པོ་གཞི་ཤེས་ནས་བསྟོད་པ་ནི། འདིའི་
ཆེད་དུ་བྱ་བའི་གདུལ་བྱ་ལམ་ལ་འཇུག་པའི་རིམ་པའི་དབང་དུ་བྱས་པ་སྟེ། སྐྱེས་བུ་ཆེན་
པོའི་ལམ་རྒྱུད་ལ་སྐྱེད་པ་ལ་ཐོག་མར་སྐྱེས་བུ་འབྲིང་དང་ཐུན་མོང་བའི་ལམ་མི་རྟག་སོགས་
རྟོགས་པའི་གཞི་ཤེས་སྒོམ་དགོས་པ་སོགས་ཀྱི་ཕྱིར་རོ། །གྲངས་ངེས་པ་ནི། བསྟོད་
ཡུལ་གྱི་ཡུམ་ལ་སྤྱིར་མངོན་རྟོགས་བརྒྱད་ཡོད་ཀྱང་འདིར་དངོས་སུ་བསྟོད་ཡུལ་གྱི་ཡུམ་ལ་
མཁྱེན་པ་གསུམ་དུ་གྲངས་ངེས་ཏེ། དོན་གཉིས་སྒྲུབ་པ་ལ་མཁྱེན་གསུམ་གྱི་ཉམས་ལེན་
ལས་མང་མི་དགོས་ཤིང་ཉུང་ན་མི་འདུ་བས་སོ། །ངོ་བོ་ངེས་པ་ནི། རང་སྲས་འཕགས་
པའི་བཞེད་དོན་སྒྲུབ་ནུས་ཀྱི་མཁྱེན་པ་དེ་བསྟོད་ཡུལ་གྱི་ཡུམ་གྱི་ངོ་བོ་ཡིན་ལ། ཡུམ་མཁྱེན་
པ་མངོན་རྟོགས་སོགས་དོན་གཅིག་ཅིང་འདིར་དངོས་བསྟན་ལ་མཁྱེན་པ་གསུམ་ཡོད། མཁྱེན་
གསུམ་ལ་འདིར་སྐྱེ་མེད་ཀྱི་རྣམ་པས་བསྟོད་པ་ནི། ཡུམ་གྱི་ལྡོག་པ་ངོས་གཟུང་བའི་ཆེད་དུ་
ཤེས་རབ་ཀྱི་གཙོ་བོ་བདག་མེད་རྟོགས་པའི་ཤེས་རབ་བསྟན་པ་སྟེ། ཤེས་རབ་ཀྱི་ཆ་ཐུན་
མོང་བའི་རྒྱུ་དེ་ལམ་དང་ཐབས་ཀྱི་ཆ་ཐུན་མིན་གྱི་རྒྱུ་དེ་ལ་ཕ་ཞེས་བརྗོད་པ་ལྟར་ཡིན་གྱི། ཡུམ་
དང་མཁྱེན་པ་ལ་བདག་མེད་རྟོགས་པས་ཁྱབ་པར་བསྟན་པ་མིན་ཏེ། དེ་དག་ལ་ཐབས་
ཤེས་གཉིས་ཀའི་ཆ་ཡོད་པས་སོ། །ཡུམ་སྲས་ཀྱི་དོན་ནི། མཁྱེན་པ་སྔ་མ་སྔ་མས་རང་
སྲས་འཕགས་པ་ཕྱི་མ་ཕྱི་མ་སྐྱེད་པས་བསྐྱེད་བྱ་སྐྱེད་བྱེད་དང་། ཉེར་ཞིར་འཁྲིད་པ་སོགས་
ཀྱི་བཞེད་དོན་སྒྲུབ་པས་བསྒྲུབ་བྱ་སྒྲུབ་བྱེད་སོགས་ལའང་འདོད་དོ། །མཁྱེན་གསུམ་གྱིས་
དོན་བརྒྱད་བསྡུས་ཕྱིར་དངོས་སུ་མཁྱེན་གསུམ་ལ་བསྟོད་པས་བསྟན་བཅོས་ཀྱི་བརྗོད་བྱ་
མངོན་པར་རྟོགས་པ་བརྒྱད་ལའང་དོན་གྱིས་བསྟོད་པར་འགྱུར་རོ། །
གཉིས་པ་དགོས་འབྲེལ་བཤད་པ་ནི། སྤྱིར་ངག་ཙམ་ལ་ཡོད་པའི་དགོས་སོགས་
བཞི། དགོས་འབྲེལ་ངག་ལ་ཡོད་པའི་དགོས་སོགས་པཞི། བསྟན་བཅོས་ལུས་ལ་ཡོད་
པའི་དགོས་སོགས་བཞི་རྣམས་སུ་ཡོད་པ་ལས། འདིར་ཕྱི་མ་ཉིད་འཆད་ལ། དེའང་
དགོས་འབྲེལ་གྱི་ངག་བཀོད་པའི་དགོས་པ་ནི། བསྟན་བཅོས་འདི་ལ་བརྗོད་བྱ་སོགས་
བཞི་ཕལ་ཆེར་མེད་དམ་སྙམ་པའི་དོན་མི་འགྱུར་གྱི་ཐེ་ཚོམ་བཞི་བསལ་ནས། དེ་བཞི་ཕལ་

ཆེར་ཡོད་དམ་སྙམ་པའི་དོན་འགྱུར་གྱི་ཐེ་ཚོམ་བཞི་བསྐྱེད་ནས་བསྟན་བཅོས་ལ་འཇུག་པའི་
ཆེད་དོ། །དེ་ལ་བརྗོད་བྱ། ཉིང་དགོས། དགོས་པ། འབྲེལ་པ་བཞི་ལས། བརྗོད་བྱ་
ནི། ཤེས་བྱའི་རྣམ་པ་ཐམས་ཅད་མངོན་སུམ་དུ་གཟིགས་པའི་རྣམ་མཁྱེན་ཉིད་ཀྱིས་མཚོན་
པའི་ལམ་མངོན་པར་རྟོགས་པ་བརྒྱད་ཀྱི་དོན་རྣམས། ཆོ་འཕྲུལ་གསུམ་གྱི་སྒོ་ནས་རིགས་
ཅན་གསུམ་ལ་ཐེག་གསུམ་གྱི་ལམ་རྗེས་སུ་འདོམས་པར་མཛད་པའི་སྟོན་པ་ཐམས་ཅད་མཁྱེན་
པས་ཡུམ་རྒྱས་འབྲིང་བསྡུས་གསུམ་འདི་ལས་བཤད་པ་གང་ཡིན་པ་དེ་ཡིན་ལ། དེ་ལྟ་བུའི་
བརྗོད་བྱ་མངོན་རྟོགས་བརྒྱད་པོ་དེ་དག་ནི་ཕྱི་རོལ་པ་དང་ཉན་རང་སོགས་ཆོས་ཐམས་ཅད་
བདག་མེད་པ་ཉིད་དུ་སྒོམ་པ་ལ་གོམས་པར་མ་བྱས་པའི་གང་ཟག་གཞན་གྱིས་ཐོས་བྱུང་གི་
ཤེས་རབ་སོགས་ཀྱི་སྒོ་ནས་རྫོགས་པར་ཉམས་སུ་མྱོང་བ་མ་ཡིན་ཏེ། དེ་རྣམས་ཀྱིས་ཤིན་
ཏུ་རྒྱས་པའི་སྡེ་སྣོད་དགོངས་འགྲེལ་དང་བཅས་པ་ལ་ཐོས་བསམ་གང་ཡང་མ་བྱས་པའི་ཕྱིར་
རོ། །ཉིང་དགོས་ནི། སེམས་བསྐྱེད་སོགས་རྣམ་མཁྱེན་མཚོན་བྱེད་ཀྱི་ཆོས་སྤྱོད་བཅུའམ་
ཐེག་ཆེན་གྱི་སྤྱོད་པའི་མཆོག་སྦྱིན་སོགས་ཕར་ཕྱིན་བཅུ་ཡི་བདག་ཉིད་ཀྱི་ཤེར་མདོ་རྣམས་ཀྱི་
དོན་མོས་སྤྱོད་ཀྱི་སྐབས་སོགས་སུ་ཐོས་ཤིང་། ཐོས་པའི་དོན་དེ་ཉིད་བསམ་བྱུང་གིས་
ཡང་ཡང་སེམས་པར་བྱས་པའི་ཐོས་བསམ་གྱི་ཉམས་མྱོང་ཤིན་ཏུ་གསལ་བས་བཞག་པའི་བག་
ཆགས་ལས་བྱུང་བའི་དྲན་པ་གྲོགས་ཤེས་བཞིན་དང་ལྡན་པ་ལ་ནམ་ཡང་མི་བརྗེད་པར་བཞག་
ནས་རིམ་གྱིས་གོམས་པར་བྱས་པའི་སྒོམ་བྱུང་གི་ཤེས་རབ་ལ་བརྟེན་ནས་གནས་སྐབས་ས་
རབ་ཏུ་དགའ་བ་སོགས་དང༌། མཐར་ཐུག་གི་ཉིང་དགོས་རྣམ་མཁྱེན་དང་བཅས་པ་བྱང་
སེམས་བློ་གྲོས་དང་ལྡན་པས་མངོན་སུམ་དུ་མཐོང་བའམ་མངོན་དུ་བྱེད་པར་འགྱུར་བ་དེའོ། །
འདི་དག་གིས་ཉིང་དགོས་མངོན་དུ་འགྱུར་བའི་ཐབས། ཉིང་དགོས་དངོས། གང་ཟག་
གང་གིས་མངོན་དུ་བྱེད་པ་རྣམས་རིམ་པར་བསྟན་ཏོ། །དགོས་པ་ནི། གོང་དུ་བཤད་
པའི་ཉིང་དགོས་དེ་འཐོབ་པའི་ཕྱིར་དུ་རྒྱན་གྱི་ཆེད་དུ་བྱ་བའི་གདུལ་བྱ་རྣམས་ཀྱིས་ཤེར་ཕྱིན་གྱི་
མདོའི་དོན་ཐེག་ཆེན་གྱི་སྤྱོད་པ་གསུམ་གྱི་མཚན་ཉིད་དུས་རིང་མོར་ཚེགས་ཆེན་པོས་རྟོགས་
པར་དཀའ་བ་རྣམས་མན་ངག་གི་བསྟན་བཅོས་འདི་ལ་བརྟེན་ནས་དུས་ཐུང་ངུར་ཚེགས་ཆུང་
ངུས་ཀྱང་བདེ་བླག་ཏུ་ནི་རྟོགས་པར་ནུས་པ་ཉིད་དོ་ཞེས་བྱ་བ་ནི་བསྟན་བཅོས་འདི་ཉིད་རྩོམ་
པའི་དགོས་པ་ཡིན་ནོ། །འདིས་ནི་བཅོམ་ལྡན་འདས་ཀྱིས་གདུལ་བྱ་དབང་པོ་རྣོ་འབྲིང་

རྟུལ་གསུམ་གྱི་ཆེད་དུ་ཡུམ་རྒྱས་འབྲིང་བསྡུས་པ་ལས་ཤེར་ཕྱིན་གྱི་དོན་མཐའ་དག་གསལ་
བར་མཛད་ཟིན་ན་རྗེ་བཙུན་གྱིས་འདི་བརྩམས་པ་ལ་དགོས་པ་མེད་ཅིང་མདོ་དང་ཟློས་སོ་སྙམ་
པའི་དོགས་པ་བསལ་ནས་དགོས་པ་ཡོད་པར་བསྟན་ཏོ། །གོང་གི་སྤྱོད་པ་གསུམ་ཞེས་པ་
ནི། ཐེག་ཆེན་དུ་སེམས་བསྐྱེད་པ་འཇུག་པའི་སྤྱོད་པ། ཕར་ཕྱིན་བཅུ་ཉམས་སུ་ལེན་པ་
སྒྲུབ་པའི་སྤྱོད་པ། ཆོས་སྐུ་ཕྲིན་ལས་བཅས་པ་གྲུབ་པའི་སྤྱོད་པ་སྟེ་རྟེན་སེམས་བསྐྱེད་སྤྱོད་
པ་ཉམས་ལེན་ཐོབ་བྱའི་འབྲས་བུའོ། །བརྗོད་བྱ་སོགས་བཞི་རྩ་བས་བསྟན་ཚུལ་ནི། རྐང་
པ་དང་པོ་གཉིས་ཀྱིས་བརྗོད་བྱའི་ངོ་བོ་དང༌། གསུམ་པས་དེའི་ཁྱད་པར་བསྟན། ཆོས་
སྤྱོད་ཅེས་པ་ནས་མཐོང་འགྱུར་ཞེས་པའི་བར་གྱིས་ཉིང་དགོས་བསྟན། ཕྱིར་ཞེས་པ་མན་
གྱིས་དགོས་པ་བསྟན། ཡང་ན་རྐང་པ་གསུམ་པ་ཉིང་དགོས་ལ་མར་སྦྱར་རོ། །འབྲེལ་
བ་ནི་ཤུགས་ལ་བསྟན་ཏེ། ཕྱིར་ཞེས་པ་དགོས་པ་དང་ཉིང་དགོས་འབྲེལ་བ་དང་། རྩོམ་
པའི་དགོས་པ་ཞེས་པས་དགོས་པ་དང་། བསྟན་བཅོས་འབྲེལ་བར་འཕངས་སོ། །
གཉིས་པ་བརྩམས་པའི་བསྟན་བཅོས་དངོས་བཤད་པ་ལ་གསུམ། རྒྱས་པ་ལ་དད་
པ་ལ་དངོས་པོ་བརྒྱད་དུ་ཕྱེ་བ། འབྲིང་ལ་དད་པ་ལ་དྲུག་ཏུ་ཕྱེ་བ། བསྡུས་པ་ལ་དད་པ་
ལ་གསུམ་དུ་ཕྱེ་བའོ། །དང་པོ་ལ་གཉིས། བསྡུས་དོན་ལུས་རྣམ་གཞག །ཚིག་དོན་
ཡན་ལག་རྒྱས་བཤད་དོ། ། །
དང་པོ་ལ། ལུས་རྣམ་གཞག་སྨོས་པའི་དགོས་པ་ནི། ཉན་པ་པོ་རྣམས་ཀྱིས་
ཚིག་ཉུང་ངུ་ལ་བརྟེན་ནས་བསྟན་བཅོས་ཀྱི་དོན་རགས་རིམ་ཙམ་ཁོང་དུ་ཆུད་ནས་ཉན་སླ་བ་
དང༌། འཆད་པ་པོས་ལུས་རྣམ་གཞག་གི་གོ་རིམ་དང་མཐུན་པར་མ་འཛིངས་པར་ཡན་ལག་
རྒྱས་བཤད་ཀྱི་སྒོ་ནས་འཆད་སླ་བ་སྟེ་དགོས་པ་གཉིས་སོ། །དགོས་པ་དེ་ལྡན་གྱི་ལུས་
འཆད་པ་ལ། ལུས་ཀྱི་མཚན་ཉིད་ནི། ཡན་ལག་དུ་མ་ཚོགས་པའོ། །དབྱེ་ན་གཉིས་
ཏེ། ཚིགས་བཅད་བཅོ་ལྔ་ནི་རྗོད་བྱེད་ཚིག་གི་ལུས་དང་། དངོས་བརྒྱད་དོན་བདུན་ཅུ་
ནི་བརྗོད་བྱ་དོན་གྱི་ལུས་སོ། །ལུས་ཀྱི་སྒྲ་བཤད་ནི། ཡན་ལག་ལ་ཁྱབ་པ་དང་དེ་དག་
གི་རྟེན་བྱེད་པ་སོགས་སོ། །དེ་ལྟ་བུའི་ལུས་རྣམ་གཞག་དངོས་ལ་གཉིས། ལུས་མདོར་
བསྟན་པ། ལུས་རྒྱས་པར་བཤད་པའོ། །དང་པོ་ལ་གཉིས་ལས། དང་པོ་འཆད་བྱ་
འཆད་བྱེད་མདོར་བསྟན་པ་ལ། གཞུང་གི་འབྲེལ་ནི། འཕགས་པ་ལྟར་ན། སྔར་

མཆོད་བརྗོད་སྐབས་ཀྱི་བསྟོད་ཡུལ་གྱི་ཤེས་རབ་ཀྱི་ཕ་རོལ་དུ་ཕྱིན་པ་དེ་ནི་ཇི་ལྟར་འཆད་ན།
དངོས་པོ་བརྒྱད་ཀྱིས་ཡང་དག་པར་བཤད་པར་བྱ་ཞེས་སྦྱར་དགོས་ལ། དེ་ལྟར་ན་བསྟོད་
ཡུལ་གྱི་ཤེར་ཕྱིན་ནི་མངོན་རྟོགས་བརྒྱད་ཀ་ལ་གོ་དགོས་སོ། །སློབ་དཔོན་ལྟར་ན། གོང་དུ་
བསྟན་བཅོས་འདི་ལ་བརྟེན་ནས་མདོ་དོན་བདེ་བླག་ཏུ་རྟོགས་པར་བཤད་ན་བསྟན་བཅོས་
འདིའི་བཤད་བྱ་རྩ་བའི་གཞུང་ཤེས་རབ་ཀྱི་ཕ་རོལ་དུ་ཕྱིན་པ་རྒྱས་འབྲིང་བསྡུས་གསུམ་ཉིད་
ནི་ཇི་ལྟར་འཆད་ན་རྗོད་བྱེད་ཀྱི་ཚིག་སྐབས་བརྒྱད་དུ་ཕྱེ་ཞིང་། བརྗོད་བྱ་དོན་གྱི་དངོས་
པོའང་རྣམ་པ་བརྒྱད་དུ་ཕྱེ་བ་ཉིད་ཀྱིས་ཡུམ་དོན་ཕྱིན་ཅི་མ་ལོག་པར་ཡང་དག་པར་རྫོགས་
པར་གཏན་ལ་ཕབ་ནས་བཤད་པར་བྱའོ་ཞེས་སྦྱར་རོ། །ཡུམ་མདོ་ལས་དེ་དག་ཇི་ལྟར་བསྟན་
ཚུལ་ཡང་། ཉི་ཁྲི་ལྟར་ན། རབ་འབྱོར་གྱི་ལེའུས་རྣམ་མཁྱེན། མཐའ་གཉིས་རྣམ་
དག་གི་ལེའུས་ལམ་ཤེས། སྤྱོད་པ་ཁྱད་པར་ཅན་གྱི་ལེའུས་གཞི་ཤེས། དེ་བཞིན་ཉིད་
ཀྱི་ལེའུས་རྣམ་རྫོགས་སྦྱོར་བ། བསླབ་པ་ཡོངས་དག་གི་ལེའུས་རྩེ་སྦྱོར། བསླབ་པ་ལ་
རིམ་གྱིས་བཇུག་པའི་ལེའུས་མཐར་གྱིས་སྦྱོར་བ། བསླབ་པ་ཡོངས་སུ་རྫོགས་པའི་ལེའུས་
སྐད་ཅིག་སྦྱོར་བ། བསླབ་པའི་འབྲས་བུའི་ལེའུས་ཆོས་སྐུ་བསྟན་ཏོ། །དེའང་སྐབས་
བརྒྱད་དང་། མཁྱེན་གསུམ་སྦྱོར་བ་ནི་འབྲས་བུ་ཆོས་སྐུ་སྟེ་དངོས་པོ་བརྒྱད་དང་། མཁྱེན་
གསུམ་སྦྱོར་བཞི་ཡེ་ཤེས་ཆོས་སྐུ་སྟེ་མངོན་རྟོགས་བརྒྱད་ཅེས་བརྒྱད་ཚན་གསུམ་གསུངས་པའི་
ཁྱད་པར་ནི། རིམ་པར་རྗོད་བྱེད་དང་། བརྗོད་བྱ་དང༌། གང་ཟག་གི་ཤེས་རྒྱུད་ཀྱི་
རིམ་པའི་དབང་དུ་བྱས་པའོ། །ཤེར་ཕྱིན་གྱི་དབྱེ་བ་ལ། སྤྱིར་སྒྲས་བརྗོད་རིགས་ཀྱི་སྒོ་
ནས། རང་བཞིན་ཤེར་ཕྱིན། གཞུང་ཤེར་ཕྱིན། ལམ་ཤེར་ཕྱིན། འབྲས་བུ་ཤེར་
ཕྱིན་ཏེ་བཞི་ལས། ཆོས་ཐམས་ཅད་བདེན་པས་སྟོང་པའི་སྟོང་ཉིད་ལྟ་བུ་ནི་དང་པོ་དང་། ཐེག་
ཆེན་གྱི་ལམ་འབྲས་བརྗོད་བྱར་བྱས་ནས་སྟོན་པའི་གསུང་རབ་ནི་གཉིས་པ་དང་། ཐབས་
ཤེས་ཁྱད་པར་ཅན་གྱིས་ཟིན་པའི་སེམས་དཔའི་ཡེ་ཤེས་ནི་གསུམ་པ་དང༌། ཁྱད་ཆོས་གསུམ་
མམ་བཞིས་ཁྱད་པར་དུ་བྱས་པའི་མཐར་ཐུག་པའི་ཡེ་ཤེས་ནི་བཞི་པ་ཡིན་ལ། ཁྱད་ཆོས་
གསུམ་ནི། རྟེན་གྱི་ཁྱད་པར་སངས་འཕགས་ཁོ་ནའི་རྒྱུད་ལ་ཡོད་པ། ངོ་བོའི་ཁྱད་པར་
གཉིས་སུ་མེད་པའི་ཡེ་ཤེས་ཡིན་པ། དགག་བྱ་དང་བྲལ་བའི་ཁྱད་པར་བདེན་སྟོང་སྒྱུ་མ་ལྟ་
བུ་ཡིན་པའོ། །ཁྱད་ཆོས་བཞིར་བྱེད་ན། རྣམ་པའི་ཁྱད་པར་གཉིས་སུ་མེད་པ། ངོ་

བོའི་ཁྱད་པར་ཡེ་ཤེས་ཡིན་པ་ཞེས་སྔ་མ་གསུམ་གྱི་བར་པ་ལ་གཉིས་སུ་ཕྱེ་བའམ། ཡང་ན་
རྒྱུའི་ཁྱད་པར་ཤེས་རབ་གསུམ་བསྒོམས་སྟོབས་ལས་བྱུང་བ་དང་། དེ་ནས་རྟེན་གྱི་ཁྱད་
པར་སོགས་སྔ་མ་གསུམ་སྟེ་བཞིའོ། །ཤེར་ཕྱིན་དངོས་བཏགས་ཀྱི་ཁྱད་པར་ནི། སློབ་
དཔོན་སེང་བཟང་གིས་རྒྱན་སྣང་དུ་ཕྱོགས་གླང་གི་གཞུང་ཤེས་བྱེད་དུ་དྲངས་ནས་གསུངས་པའི་
དགོངས་པར་བྱས་ནས་འགྲེལ་བྱེད་མང་པོ་ཞིག་གིས། གཞུང་ལམ་གཉིས་ཤེར་ཕྱིན་བཏགས་
པ་བ་དང༌། འབྲས་བུ་ཤེར་ཕྱིན་ཁོ་ན་ཤེར་ཕྱིན་མཚན་ཉིད་པར་བྱས་ནས་སློབ་ལམ་ན་ཤེར་
ཕྱིན་མེད་པར་བཞེད་པ་དང༌། ཡང་འགྲེལ་བྱེད་འགས་གོང་གི་ལུང་དེའི་དགོངས་པ་སྔ་མ་
ལྟར་དངོས་བཏགས་ཀྱི་དོན་དུ་མི་འཆད་པར་གཙོ་ཕལ་གྱི་དོན་དུ་བྱས་ནས། འབྲས་བུ་
ཤེར་ཕྱིན་ཤེར་ཕྱིན་གྱི་གཙོ་བོ་དང༌། ལམ་ཤེར་ཕྱིན་ཤེར་ཕྱིན་ཕལ་པ་བ་ཡིན་ཀྱང་མཚན་
ཉིད་པ་ཡིན་པ་མི་འགལ་བར་བཞེད་དོ། །དེ་ལ་བཞེད་ཚུལ་སྔ་མ་ནི། ཕ་རོལ་དུ་ཕྱིན་
ཅེས་པའི་དོན་ཕ་རོལ་དེར་ཕྱིན་ཅེས་ལས་སྒྲུབ་ཀྱི་དབང་དུ་བྱས་པའམ་ཕྱིན་ཟིན་གྱི་དབང་དུ་
བྱས་པ་སྟེ། དེ་ལྟར་ན་གཞུང་ལམ་གཉིས་ཕྱིན་ཟིན་གྱི་ཤེར་ཕྱིན་བཏགས་པ་བ་ཡིན་ཏེ་དེར་
འདོགས་པའི་ཆོས་གསུམ་ཚང་བས་སོ། །ཇི་ལྟར་ན། དེ་གཉིས་ལ་ཤེར་ཕྱིན་དུ་འདོགས་
པའི་རྒྱུ་མཚན་ནི། གཞུང་ཤེར་ཕྱིན་གྱིས་ཤེར་ཕྱིན་དངོས་བརྗོད་བྱའི་གཙོ་བོར་བྱས་ནས་
བསྟན་པས་རྗོད་བྱེད་ལ་བརྗོད་བྱའི་མིང་གིས་བཏགས་པ་དང་། ལམ་ཤེར་ཕྱིན་ནི་འབྲས་
བུ་ཤེར་ཕྱིན་འཐོབ་བྱེད་ཀྱི་རྒྱུའི་གཙོ་བོ་ཡིན་པས་རྒྱུ་ལ་འབྲས་བུའི་མིང་གིས་བཏགས་པའོ། །
དེ་ལྟར་བཏགས་པའི་དགོས་པ་ནི། འབྲས་བུ་ཤེར་ཕྱིན་ཐོབ་པར་འདོད་པས་གཞུང་ཤེར་
ཕྱིན་ལ་ཐོས་བསམ་དང༌། ལམ་ཤེར་ཕྱིན་ཉམས་སུ་བླང་བྱའི་གཙོ་བོར་བྱེད་དགོས་པ་ཤེས་
པའི་ཆེད་དོ། །དངོས་ལ་གནོད་བྱེད་ནི། དེ་གཉིས་མཐར་ཕྱིན་པའི་ཡེ་ཤེས་མ་ཡིན་པས་སོ། །
ལམ་ཤེར་ཕྱིན་ཤེར་ཕྱིན་མཚན་ཉིད་པར་འདོད་པ་ནི། ཕར་ཕྱིན་གྱི་དོན་འདིས་ཕ་རོལ་དུ་
ཕྱིན་པར་བྱེད་ཅེས་བྱེད་སྒྲུབ་བམ་ཕྱིན་བྱེད་ཀྱི་དབང་དུ་བྱས་པ་སྟེ། ཐེག་ཆེན་མཐོང་ལམ་
དང་སྒོམ་ལམ་ལྟ་བུ་ནི་སྲིད་ཞི་གཉིས་ཀྱི་ཕ་རོལ་ལམ་མཐར་ཐུག་པའི་སངས་རྒྱས་ཀྱི་སར་ཕྱིན་
བྱེད་ཡིན་པས་སོ། །གཉིས་པ་འཆད་བྱེད་དངོས་པོ་བརྒྱད་ཀྱི་རྐང་གྲངས་བསྟན་པ་ནི།
རྒྱུ་འབྲས་གཙོ་བོའི་ཆོས་ཀྱི་རྣམ་པ་ཀུན་མཁྱེན་པའི་རྣམ་མཁྱེན་ཉིད་དང་། ལམ་གསུམ་སྐྱེ་
མེད་དུ་ཤེས་པའི་ལམ་ཤེས་པ་ཉིད་དང་། དེ་ནས་གཞི་ཕུང་སོགས་ཀྱི་ཆོས་ཐམས་ཅད་

བདག་མེད་དུ་ཤེས་པའི་གཞི་ཤེས་པ་ཉིད་དེ་མཁྱེན་པ་གསུམ་དང་། མཁྱེན་གསུམ་གྱི་རྣམ་
པ་ཀུན་མངོན་པར་རྫོགས་པར་རྟོགས་པ་རྣམ་རྫོགས་སྦྱོར་བ་དང༌། རྩེ་མོར་ཕྱིན་པའི་སྦྱོར་
བ་སྟེ་རྩེ་སྦྱོར་དང་། མཐར་གྱིས་པའི་སྦྱོར་བ་དང་། སྐད་ཅིག་མ་གཅིག་པའི་མངོན་
པར་རྫོགས་པར་བྱང་ཆུབ་པའི་སྦྱོར་བ་སྟེ་སྦྱོར་བཞི་དང༌། སྦྱོར་བའི་འབྲས་བུ་ཆོས་ཀྱི་སྐུ་
དང་བཅས་པ་སྟེ་དེ་ལྟར་དངོས་པོ་རྣམ་པ་བརྒྱད་ཅེས་སམ། ཡང་ན་དེ་རྣམས་བརྒྱད་ཅེས་
བྱ་སྟེ་གྲངས་བསྡུས་པའོ། །གཉིས་པ་ལུས་རྒྱས་བཤད་ལ་དོན་བདུན་ཅུ་ཡོད་པ་ལས།
དང་པོ་རྣམ་མཁྱེན་མཚོན་བྱེད་ཀྱི་ཆོས་བཅུ་ནི། ཐེག་ཆེན་དུ་སེམས་བསྐྱེད་པ་དང་། ཐེག་
ཆེན་གྱི་གདམས་ངག་དང༌། ཐེག་ཆེན་གྱི་ངེས་འབྱེད་ཡན་ལག་བཞིའམ་སྦྱོར་ལམ་དྲོད་
སོགས་རྣམ་པ་བཞི་དང༌། ཐེག་ཆེན་གྱི་སྒྲུབ་པ་ཡི་ནི་རྟེན་དུ་གྱུར་པ་དྲི་མ་དང་བཅས་པའི་
ཆོས་ཀྱི་དབྱིངས་ཀྱི་རང་བཞིན་དུ་གནས་པའི་རང་བཞིན་གནས་རིགས་དང༌། ཐེག་ཆེན་
སྒྲུབ་པའི་དམིགས་པ་དག་དང་། ཐེག་ཆེན་སྒྲུབ་པའི་ཆེད་དུ་བྱ་བ་དང་ནི། གོ་ཆ་ཆེན་
པོ་བགོས་པ་གོ་ཆའི་སྒྲུབ་པ་དང་། ཐེག་ཆེན་ལ་འཇུག་པའི་བྱ་བ་སྒྲུབ་པ་དང་། ཚོགས་
གཉིས་རྒྱ་ཆེ་བ་ཚོགས་ཀྱི་ནི་སྒྲུབ་པ་དང་། རྣམ་མཁྱེན་དུ་ངེས་པར་འབྱུང་བའི་སྒྲུབ་པ་དང་
བཅས་པ་སྟེ། ཆོས་བཅུ་པོ་འདི་རྣམས་ཀྱིས་ནི་ཐེག་ཆེན་རྒྱུ་འབྲས་ཀྱི་ཆོས་མ་ལུས་པ་བསྡུས་ལ།
དེ་ལྟ་བུའི་ཆོས་བཅུ་པོ་དེ་མངོན་སུམ་དུ་མཁྱེན་པ་མཐར་ཐུག་པ་ནི་ཐུབ་པའི་རྣམ་ཀུན་མཁྱེན་
པ་ཉིད་ཡིན་ནོ་ཞེས་ཡུལ་གྱིས་ཡུལ་ཅན་མཚོན་ནས་བསྟན་པ་སྟེ་མཚོན་ཚུལ་དེ་ནི་སློབ་དཔོན་
གྱིས་བཞེད་པའོ། །ཆོས་བཅུ་པོ་འདི་རྣམ་མཁྱེན་གྱི་རྒྱུ་ཡིན་པས་རྒྱུས་འབྲས་བུ་མཚོན་པའི་
ཚུལ་དུའང་བཤད་དུ་ཡོད་དོ། །གཉིས་པ་ལམ་ཤེས་མཚོན་བྱེད་ཀྱི་ཆོས་བཅུ་གཅིག་ནི། དེ་
བཞིན་གཤེགས་པའི་འོད་ཀྱིས་འདོད་གཟུགས་ཀྱི་ལྷ་རྣམས་ཀྱི་འོད་མོག་མོག་པོར་བྱེད་པ་ལ་
སོགས་པ་ལམ་ཤེས་ཀྱི་ཡན་ལག་དང༌། སློབ་མ་ཉན་ཐོས་ཀྱི་ལམ་ཤེས་པའི་ཤེས་དང༌།
བསེ་རུའི་ལམ་གང་ཞེས་བསེ་རུ་ལྟ་བུའི་རང་རྒྱལ་གྱིས་མཚོན་པའི་རང་སངས་རྒྱས་ཀྱི་ལམ་
ཤེས་པའི་ལམ་ཤེས་དང་། བྱང་སེམས་ཀྱི་ལམ་ཤེས་པའི་ལམ་ཤེས་ལ་མཐོང་སྒོམ་གཉིས་
ལས། འདི་དང་གཞན་པའི་ཡོན་ཏན་གྱི་ཕན་ཡོན་ཆེ་བ་མཐོང་བའི་ལམ་དང༌། ཐེག་
ཆེན་སྒོམ་ལམ་གྱི་བྱེད་པ་དང་ནི། མོས་པ་ཡིད་བྱེད་བླ་མེད་ཀྱི་སྒོམ་ལམ་དང༌། བསྟོད་
དང་བཀུར་དང་བསྔགས་པ་སྟེ་མོས་པའི་ཕན་ཡོན་དང་། བསྔོ་བ་ཡིད་བྱེད་བླ་མེད་ཀྱི་སྒོམ་

ལམ་དང་། རྗེས་སུ་ཡི་རང་བ་ཡིད་ལ་བྱེད་པ་བླ་ན་མེད་པའི་སྒོམ་ལམ་དག་དང༌། སྒྲུབ་
པ་སྒོམ་ལམ་དང༌། ཤིན་ཏུ་དག་པ་ཞེས་བྱ་བ་རྣམ་དག་སྒོམ་ལམ་སྟེ་མོས་པ་སྒོམ་ལམ་
སོགས་ལྔ་པོ་འདི་དག་ནི་སྒོམ་པའི་ལམ་ཡིན་ལ། བྱང་ཆུབ་སེམས་དཔའ་མཁས་པ་རྣམས་
ཀྱི་མངོན་རྟོགས་ལམ་ཤེས་ཉིད་ནི་ཆོས་བཅུ་གཅིག་གིས་མཚོན་པ་དེ་འདྲར་བཤད་དེ། འདི་ལ་
ཡུལ་གྱི་སྒོ་ནས་དང་ངོ་བོའི་སྒོ་ནས་མཚོན་པ་ཅི་རིགས་སུ་ཡོད་དོ། །གསུམ་པ་གཞི་ཤེས་
མཚོན་བྱེད་ཀྱི་ཆོས་དགུ་ནི། ཐབས་སྙིང་རྗེ་ཆེན་པོས་ཟིན་ཅིང་མི་རྟག་སོགས་མངོན་སུམ་
དུ་ཤེས་པས་སྲིད་མཐའ་ལ་མི་གནས་ཤིང་། སྙིང་རྗེས་ཞི་མཐའ་ལ་མི་གནས་པའི་གཞི་
ཤེས་གཉིས་སམ་ལམ་ཤེས་གཉིས་དང༌། རྣམ་མཁྱེན་སྒྲུབ་པའི་ཐབས་མ་ཡིན་པས་འབྲས་
ཡུམ་ལ་རིང་བའི་གཞི་ཤེས་དང་། ཐབས་ཤེས་ཁྱད་པར་ཅན་གཉིས་ཀྱིས་ཟིན་པའི་འབྲས་
ཡུམ་ལ་རིང་བ་མ་ཡིན་པའི་གཞི་ཤེས་ཉིད་དང་། ཐབས་ཤེས་ཁྱད་པར་ཅན་དང་བྲལ་བ་
མི་མཐུན་ཕྱོགས་ཀྱི་གཞི་ཤེས་དང་། ཐབས་ཤེས་ཁྱད་པར་ཅན་གྱིས་ཟིན་པ་གཉེན་པོའི་
ཕྱོགས་ཀྱི་གཞི་ཤེས་དག་དང༌། གཞི་ཤེས་ཀྱི་སྦྱོར་བ་དང་། སྦྱོར་བ་དེ་ཡི་འཛིན་སྟངས་
མཉམ་ཉིད་དང༌། ཉན་ཐོས་ལ་སོགས་པ་ཐེག་དམན་གྱི་རྟོགས་རིགས་སུ་གནས་པའི་ཐེག་
ཆེན་གྱི་མཐོང་བའི་ལམ་སྟེ། རྣམ་གཞག་གི་རྟེན་ཉན་ཐོས་སོགས་ལ་བཞག་པ་དེ་འདྲ་བའི་
ཀུན་ཤེས་པ་ཉིད་ནི་ཆོས་དགུས་མཚོན་པ་དེ་ལྟར་དུ་འདོད་དོ། །འདིར་འགྱུར་ཁ་ཅིག་ཏུ།
མཐོང་ལམ་ཉན་ཐོས་ལ་སོགས་ཀྱི། །ཀུན་ཤེས་ཉིད་ནི་དེ་འདྲར་འདོད། །ཅེས་ཡོད་པ་
བདེའོ། །བཞི་པ་རྣམ་རྫོགས་སྦྱོར་བ་མཚོན་བྱེད་ཀྱི་ཆོས་བཅུ་གཅིག་ནི། བསྒོམ་བྱའི་
རྣམ་པ། སྒོམ་བྱེད་ཀྱི་སྦྱོར་བ་དང་བཅས་པ་རྣམས་དང༌། ཐོབ་བྱ་སྦྱོར་བའི་ཡོན་ཏན་
དང་། དོར་བྱ་སྦྱོར་བའི་སྐྱོན་དང་ནི། ཤེས་བྱ་སྦྱོར་བའི་མཚན་ཉིད་དང་བཅས་པ་དང་།
ཐེག་ཆེན་ཐར་པ་ཆ་མཐུན་དང༌། ཐེག་ཆེན་ངེས་འབྱེད་ཆ་མཐུན་དང༌། སློབ་པ་ཕྱིར་མི་
ལྡོག་པའི་དགེ་འདུན་གྱི་ཚོགས་དང་། སྲིད་པ་འཁོར་བ་དང་ཞི་བ་མྱང་འདས་མཉམ་པ་
ཉིད་ཀྱི་སྦྱོར་བ་དང་། ཞིང་དག་པ་བླ་ན་མེད་པའི་སྦྱོར་བ་སྟེ་རྣམ་པ་བཅུ་དང་ནི། མཁྱེན་
གསུམ་གྱི་རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་སྟེ་རྣམ་རྫོགས་སྦྱོར་བ་འདི་
ནི་གཞན་ཡང་ཐབས་མཁས་སྦྱོར་བ་དང་བཅས་པའི་ཆོས་བཅུ་གཅིག་གིས་མཚོན་ནས་བསྟན་
པ་ཡིན་ནོ། །ལྔ་པ་རྩེ་སྦྱོར་མཚོན་བྱེད་ཀྱི་ཆོས་བརྒྱད་ནི། རྩེ་སྦྱོར་ཐོབ་པ་དེ་ཡི་རྟགས་

བཅུ་གཉིས་ཀྱིས་མཚོན་པ་དྲོད་ཀྱི་རྩེ་སྦྱོར་དང༌། བསོད་ནམས་རྣམ་པར་འཕེལ་བ་བཅུ་དྲུག་
གིས་མཚོན་པ་རྩེ་མོའི་རྩེ་སྦྱོར་དང༌། མཁྱེན་གསུམ་རྗེས་མཐུན་པ་རྫོགས་པའི་ཤེས་རབ་
དང་གཞན་དོན་ལ་མི་ཕྱེད་པའི་བརྟན་པ་ཐོབ་པས་མཚོན་པ་བཟོད་པའི་རྩེ་སྦྱོར་དང༌། ཏིང་
ངེ་འཛིན་མཐའ་ཡས་པ་ལ་སེམས་ཀུན་ཏུ་གནས་པ་ཐོབ་པས་མཚོན་པ་ཆོས་མཆོག་གི་རྩེ་སྦྱོར་
དང༌། མཐོང་བ་ཞེས་བྱ་བ་དང་བསྒོམ་པ་ཞེས་བྱ་བའི་ལམ་གཉིས་ནི་སོ་སོ་ལ་རང་རང་གི་
ངོས་སྐལ་གྱི་སྤང་བྱར་གྱུར་པའི་གཟུང་འཛིན་གྱི་རྣམ་པར་རྟོག་པའི་ས་བོན་རྣམ་པའི་བཞི་ཡོད་
པ་དེ་ཡི་གཉེན་པོ་བྱེད་པའི་མཐོང་སྒོམ་གྱི་བར་ཆད་མེད་ལམ་རྣམ་པ་བཞི་རེ་ཡོད་ལ། དེ་
ལྟར་ན་མཐོང་ལམ་རྩེ་སྦྱོར་སྒོམ་ལམ་རྩེ་སྦྱོར་གཉིས་དང་ནི། རྒྱུན་མཐའི་རྡོར་ཏིང་ནི་བར་
ཆད་མེད་པའི་ཏིང་ངེ་འཛིན་གྱི་རྩེ་སྦྱོར་དང་། བར་ཆད་མེད་རྩེ་དེའི་དམིགས་རྣམ་ལ་ལོག་པར་
རྟོག་པའི་བསལ་བྱ་ལོག་སྒྲུབ་དང་བཅས་པ་སྟེ་དེ་ལྟར་བརྒྱད་ནི་རྩེ་མོའི་མངོན་པར་རྟོགས་པ་
མཚོན་བྱེད་དོ། །དྲུག་པ་མཐར་གྱིས་པའི་སྦྱོར་བ་མཚོན་བྱེད་ཀྱི་ཆོས་བཅུ་གསུམ་ནི། མཐར་
གྱིས་པ་དེ་ལ་སྦྱོར་བ་ཕུན་ཚོགས་ཕར་ཕྱིན་དྲུག་གི་མཐར་གྱིས་སྦྱོར་བ་དྲུག །བསམ་པ་ཕུན་
ཚོགས་རྗེས་དྲན་དྲུག་གི་མཐར་གྱིས་སྦྱོར་བ་དྲུག །དེ་རྣམས་དག་བྱེད་དངོས་མེད་ངོ་བོ་ཉིད་
ཀྱི་མཐར་གྱིས་པའི་སྦྱོར་བ་སྟེ་རྣམ་པ་གསུམ་དང་རྣམ་པ་བཅུ་ཡོད་པ་དེས་ན་བཅུ་གསུམ་མོ། །
བདུན་པ་སྐད་ཅིག་གཅིག་སྦྱོར་མཚོན་བྱེད་ཀྱི་ཆོས་བཞི་ནི། སྐད་ཅིག་མ་གཅིག་གིས་མངོན་
པར་རྫོགས་པར་བྱང་ཆུབ་པའི་སྦྱོར་བ་མཚོན་བྱེད་ནི། ལྡོག་པ་ཐ་དད་པའི་མཚན་ཉིད་
ཀྱིས་ཕྱེ་བ་ནི་རྣམ་པ་བཞི་སྟེ། རྣམ་པར་སྨིན་པ་མ་ཡིན་པའི་སྐད་ཅིག་སྦྱོར། རྣམ་པར་
སྨིན་པའི་སྐད་ཅིག་སྦྱོར། མཚན་ཉིད་མེད་པའི་སྐད་ཅིག་སྦྱོར། གཉིས་སུ་མེད་པའི་
སྐད་ཅིག་མའི་སྦྱོར་བའོ། །བརྒྱད་པ་འབྲས་བུ་ཆོས་སྐུ་མཚོན་བྱེད་ཀྱི་ཆོས་བཞི་ནི། ངོ་
བོ་ཉིད་ཀྱི་སྐུ། ལོངས་སྤྱོད་རྫོགས་པའི་སྐུ་དང་བཅས་པ་དང་། དེ་བཞིན་དུ་དེ་གཉིས་
ལས་གཞན་པ་སྤྲུལ་པའི་སྐུ་དང་ནི། ཡེ་ཤེས་ཆོས་སྐུ་མཛད་པ་ཕྲིན་ལས་དང་བཅས་པ་སྟེ་
རྣམ་པ་བཞིར་ནི་མདོ་ལས་ཡང་དག་པར་བརྗོད་པའོ། །འདིར་འཕགས་པའི་ལུགས་ལ།
ངོ་བོ་ཉིད་ཅེས་པའི་རྗེས་སུ་ཆོས་སྐུ་ཞེས་པ་མི་འབྱུང་བས་སྐུ་ནི་གསུམ་ཁོ་ནའོ་ཞེས་གསུངས་ལ།
ཆོས་སྐུ་མཛད་པ་ཞེས་པའི་ཆོས་སྐུ་ནི་དབྱེ་གཞིའི་ཆོས་སྐུ་དང་བསྟན་བཤད་སྦྱར་བའི་དོན་དུ་
བཞེད་དེ། གོང་དུ། ཐུབ་པའི་རྣམ་ཀུན་མཁྱེན་པ་ཉིད། །ཅེས་དང་། ལམ་ཤེས་

ཉིད་ནི་དེ་འདྲར་བཤད། །ཅེས་སོགས་དང་འདྲ་བར་དགོངས་སོ། །དེ་ལྟར་ན་སྐུ་གསུམ་
ཕྲིན་ལས་དང་བཞིར་བྱའོ། །སློབ་དཔོན་གྱི་ལུགས་ལ། ཆོས་སྐུ་ཞེས་པས་སྐུ་བཞིའི་
ནང་གི་ཡེ་ཤེས་ཆོས་སྐུ་བསྟན་ཞིང་། ཆོས་སྐུ་མཛད་པ་ཞེས་ལྷན་ཅིག་ཏུ་སྦྱར་ཏེ་བསྟན་པ་ནི་
སངས་རྒྱས་ཀྱི་ཕྲིན་ལས་ཐམས་ཅད་ཡེ་ཤེས་ཆོས་སྐུའི་ཕྲིན་ལས་སུ་ཤེས་པའི་ཆེད་སོགས་ཡིན་
པར་གསུངས་ལ། དེས་ན་ཆོས་སྐུ་ཞེས་པ་དེས་ཡེ་ཤེས་ཆོས་སྐུ་བསྟན་པར་མ་ཟད། སྐུ་
བཞིའི་དབྱེ་གཞིར་གྱུར་པའི་ཆོས་སྐུའམ་དངོས་པོ་བརྒྱད་ཀྱི་ནང་ཚན་དུ་གྱུར་པའི་ཆོས་སྐུ་དང་
བསྟན་བཤད་སྦྱར་བའི་དོན་དུའང་འཆད་དགོས་སོ། །དོན་བདུན་ཅུའི་གྲངས་འདྲེན་ཚུལ་
ལ་སྤྱིར་ཅུང་ཟད་མི་འདྲ་བ་འདུག་ནའང་འདིར་བར་ཆད་མེད་རྩེ་དང་། བསལ་བྱ་ལོག་སྒྲུབ་
གཉིས་སོ་སོར་བགྲངས་ནས། ཕྲིན་ལས་ཡེ་ཤེས་ཆོས་སྐུའི་ཞར་བྱུང་དུ་བྱས་ནས་ལོགས་སུ་
མི་བགྲང་བ་རྒྱན་སྣང་གི་དགོངས་པ་ཡིན་པར་གསུངས་པ་ལྟར་བྱ་ལ། དེས་ན་དངོས་བརྒྱད་
མཚོན་བྱེད་ཀྱི་ཆོས་ནི་རིམ་པར། བཅུ་དང་བཅུ་གཅིག་དགུ་བཅུ་གཅིག །བརྒྱད་དང་
བཅུ་གསུམ་བཞི་དང་བཞི། །ཞེས་པའི་སྡོམ་ལྟར་རོ། །གཉིས་པ་ཚིག་དོན་རྒྱས་པར་བཤད་
པ་ལ་གསུམ། མཁྱེན་གསུམ་གྱི་ཡན་ལག་རྒྱས་པར་བཤད་པ། སྦྱོར་བཞིའི་ཡན་ལག་
རྒྱས་པར་བཤད་པ། ཆོས་སྐུའི་ཡན་ལག་རྒྱས་པར་བཤད་པའོ། །དང་པོ་ལ་གསུམ་
ཡོད་པ་ལས།། ༈ དང་པོ་རྣམ་མཁྱེན་གྱི་ཡན་ལག་རྒྱས་པར་བཤད་པ་ལའང་གཉིས་ལས།
དང་པོ་ལེའུའི་གཞུང་བཤད་པ་ནི། སྤྱིར་ཤེས་བྱའི་རྣམ་པ་ཐམས་ཅད་སྐད་ཅིག་གཅིག་ལ་
མངོན་སུམ་དུ་རྟོགས་པའི་ཡེ་ཤེས་མཐར་ཐུག་དེ་རྣམ་མཁྱེན་དུ་འཇོག་ཅིང་། དེ་ལ་ཇི་ལྟ་ཇི་
སྙེད་མཁྱེན་པའི་ཡེ་ཤེས་གཉིས་སོགས་སུ་དབྱེར་ཡོད་ནའང་། འདིར་ནི་སེམས་བསྐྱེད་སོགས་
རྒྱུ་འབྲས་གཙོ་བོའི་ཆོས་བཅུ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་དེ་ལ་རྣམ་མཁྱེན་
ཞེས་བྱ་ལ། དེ་མཚོན་བྱེད་ཀྱི་ཆོས་བཅུ་ཡོད་པ་ལས། །
༈ དང་པོ་སེམས་བསྐྱེད་བཤད་པ་ལ་གཉིས། མཚན་ཉིད། རབ་དབྱེའོ། །
དང་པོ་ལ། ཐེག་ཆེན་དུ་སེམས་བསྐྱེད་པ་ནི་མཚོན་བྱ། ཆེད་དུ་བྱ་བ་གཞན་སེམས་ཅན་
ཐམས་ཅད་སྡུག་བསྔལ་མཐའ་དག་ལས་སྒྲོལ་བའི་དོན་གྱི་ཕྱིར་དུ་ཐོབ་བྱ་ཡང་དག་པར་རྫོགས་
པའི་བྱང་ཆུབ་དོན་གཉེར་གྱི་འདུན་པའམ་འདོད་པ་དང་མཚུངས་ལྡན་དུ་གྱུར་པའི་ཐེག་ཆེན་
གཙོ་བོའི་ཡིད་ཀྱི་རྣམ་རིག་ཁྱད་པར་ཅན་གང་ཞིག་ཐེག་ཆེན་ལམ་གྱི་འཇུག་སྒོའི་རིགས་སུ་

གནས་པ་ནི་མཚན་ཉིད་དོ། །འདིར་སེམས་བསྐྱེད་ཀྱི་མཚན་ཉིད་སྟོན་པ་ན། རྩ་བར།
བྱང་ཆུབ་འདོད། །ཅེས་སེམས་བྱུང་འདུན་པའམ་འདོད་པའི་མིང་གིས་བསྟན་ཡང་། སེམས་
བསྐྱེད་ཀྱི་ངོ་བོ་དངོས་ནི་འཕགས་སེང་གིས་བཞེད་པ་ལྟར་གཙོ་སེམས་ཡིད་ཀྱི་རྣམ་རིག་གོ །
འོ་ན་སེམས་བྱུང་འདུན་པའི་མིང་གིས་བསྟན་པ་ཇི་ལྟར་ཡིན་སྙམ་ན། དེ་ནི་འདི་ལྟར། །
འདུན་པའི་མིང་གིས་བཏགས་ནས་བསྟན་ཚུལ་གཉིས་ལས། དང་པོ་ཐེག་ཆེན་སེམས་བསྐྱེད་
ལ་གཞན་དོན་དོན་གཉེར་གྱི་འདུན་པའི་མིང་གིས་བཏགས་ནས་བསྟན་ལ། དེ་ལྟར་འདོགས་
པའི་རྒྱུ་མཚན་ནི། དེ་ལྟ་བུའི་འདུན་པ་དེ་སེམས་བསྐྱེད་ཀྱི་རྒྱུ་ཡིན་པས་རྒྱུ་འདུན་པའི་མིང་
གིས་འབྲས་བུ་སེམས་བསྐྱེད་ལ་བཏགས་ནས་བསྟན་པ་ཡིན་ལ། དེ་གཉིས་རྒྱུ་འབྲས་སུ་
འགྱུར་ཚུལ་ནི། གཞན་དོན་དོན་གཉེར་གྱི་འདུན་པ་ཡོད་ན་དེའི་རྗེས་སུ་སེམས་བསྐྱེད་པ་
འབྱུང་ལ། དེ་སྔོན་དུ་མ་སོང་ན་སེམས་བསྐྱེད་མཚན་ཉིད་རྫོགས་པ་མི་སྐྱེ་བའི་ཕྱིར། བཏགས་
པའི་དགོས་པ་ནི། སེམས་ཅན་མཐའ་དག་སྡུག་བསྔལ་དང་འབྲལ་བར་འདོད་པའི་སྙིང་རྗེ་
ཆེན་པོའི་མཚན་ཉིད་ཀྱི་གཞན་དོན་དོན་གཉེར་རྒྱུད་ལྡན་གྱི་གང་ཟག་གི་རྒྱུད་ལ་བསམ་པ་
སེམས་བསྐྱེད་དང་སྦྱོར་བ་ཕྱིན་དྲུག་སོགས་དགེ་ཆོས་ཐམས་ཅད་འཕེལ་བར་འགྱུར་བ་ཤེས་
པའི་ཆེད་དོ། །དངོས་ལ་གནོད་བྱེད་ནི་སེམས་བྱུང་ཡིན་པས་སོ། །གཉིས་པ་ནི། ཡང་
བྱང་ཆུབ་དོན་གཉེར་གྱི་འདུན་པའི་མིང་གིས་ཀྱང་བཏགས་ནས་བསྟན་ལ། འདོགས་པའི་
རྒྱུ་མཚན་ནི། སེམས་བསྐྱེད་དེ་ཉིད་གྲོགས་འདུན་པ་དང་མཚུངས་ལྡན་ཡིན་པས་ན་གྲོགས་
འདུན་པའི་མིང་གིས་གྲོགས་ཅན་སེམས་བསྐྱེད་ལ་བཏགས་སོ། །དགོས་པ་ནི། བྱང་
ཆུབ་ཆེན་པོ་དོན་གཉེར་གྱི་འདུན་པ་རྒྱུད་ལྡན་དེ་ལ་སེམས་བསྐྱེད་མཚན་ཉིད་པ་སྐྱེ་བ་ཤེས་
པའི་ཆེད་དོ། །གནོད་བྱེད་སྔར་ལྟར་རོ། །དངོས་མིན་བཞིན་དུ་འདོགས་པ་ལ་དེ་ལྟར་
རྒྱུ་མཚན་སོགས་ཆོས་གསུམ་ཚང་དགོས་སོ། །མདོར་ན་ཐེག་ཆེན་སེམས་བསྐྱེད་ལ་གཞན་
དོན་འདོད་པ་རྒྱུ་དང་བྱང་ཆུབ་འདོད་པ་གྲོགས་སུ་དགོས་པ་ཤེས་པའི་ཆེད་དུ་འདུན་པའི་མིང་
གིས་བསྟན་ཏོ། །དམིགས་ཡུལ་གཉིས་པོ་མདོ་དང་སྦྱར་བ་ནི། ཐོབ་བྱ་བྱང་ཆུབ་དེ་དང་
ཆེད་དུ་བྱ་བ་གཞན་དོན་དེ་ནི་ཡུམ་བར་མའི་མདོ་ལས་བསྟན་པ་བཞིན་དུ་རྒྱས་འབྲིང་གཉིས་
ལས་ཀྱང་དོན་ཚང་བར་མདོར་བསྡུས་ཏེ་བསྟན་པ་དང༌། རྒྱས་པར་བཤད་པའི་སྒོ་ནས་
བརྗོད་པར་མཛད་དོ། །དེ་ལ་ཡུམ་བར་མ་ལས་གསུངས་པ་ནི་འདི་ལྟར། ཆོས་ཐམས་

ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེར་ཕྱིན་ལ་བརྩོན་
པར་བྱའོ། །ཞེས་བྱང་ཆུབ་མདོར་བསྟན་དང་། སྦྱིན་སོགས་ཕར་ཕྱིན་དྲུག་ཐམས་ཅད་
ལ་སྦྱིན་པར་བྱ་བ་དང་སྦྱིན་པ་པོ་དང་ལེན་པ་པོ་ལ་སོགས་པ་མི་དམིགས་པར་བསྒྲུབ་པར་བྱའོ་
ཞེས་བྱང་ཆུབ་རྒྱས་བཤད་དང་། སེམས་ཅན་ཐམས་ཅད་སྐལ་པ་ཇི་ལྟ་བ་བཞིན་དུ་མྱ་ངན་
ལས་འདའ་བར་འདོད་པས་ཤེར་ཕྱིན་ལ་བསླབ་པར་བྱའོ་ཞེས་གཞན་དོན་མདོར་བསྟན་དང༌།
སེར་སྣ་ཅན་ལ་སོགས་པ་རྣམས་སྦྱིན་སོགས་ལ་དགོད་པར་འདོད་པས་ཤེར་ཕྱིན་འདི་ཉིད་ལ་
བསྒྲུབ་པར་བྱའོ་ཞེས་སོགས་ནི་གཞན་དོན་རྒྱས་བཤད་དོ། །གཉིས་པ་རབ་དབྱེ་ནི། སེམས་
བསྐྱེད་ཀྱི་དབྱེ་བ་དེ་ལ་ཡང་ཉི་ཤུ་རྩ་གཉིས་ཡོད་པ་ལས། དཔེ་ཉེར་གཉིས་རྩ་བར་དངོས་སུ་
བསྟན་ནས་དོན་དང་ཆོས་མཐུན་རྣམས་དོན་གྱིས་འཕངས་པ་ལྟར་འདིར་དཔེ་དོན་ཆོས་མཐུན་
གསུམ་སྦྱར་ཏེ་བཤད་ན། གྲོགས་བྱང་ཆུབ་དོན་གཉེར་གྱི་འདུན་པ་དང་མཚུངས་པར་ལྡན་
པའི་སེམས་བསྐྱེད་ནི་དཀར་ཆོས་ཐམས་ཅད་ཀྱི་གཞི་ཡིན་པའི་ཕྱིར་དཔེ་ས་ལྟ་བུ་དང་། རྒྱུན་
གནས་པའི་བསམ་པ་དང་མཚུངས་ལྡན་གྱི་སེམས་བསྐྱེད་ནི་བྱང་ཆུབ་ཀྱི་བར་དུ་མི་འགྱུར་བས་
གསེར་བཟང་པོ་ལྟ་བུ་དང་། ལྷག་བསམ་དང་ལྡན་པའི་དེ་ནི་དྲན་ཉེ་སོགས་དགེ་ཆོས་མཐའ་
དག་འཕེལ་བས་ཟླ་བ་ཚེས་པ་ལྟ་བུ་དང་། མཁྱེན་གསུམ་རྗེས་མཐུན་པ་སྒོམ་པའི་སྦྱོར་བ་
དང་ལྡན་པ་ནི་ཐམས་ཅད་མཁྱེན་པ་ཉིད་གསུམ་གྱི་སྒྲིབ་པའི་བུད་ཤིང་མངོན་གྱུར་བ་བསྲེགས་
པས་མེ་ལྟ་བུ་དང་། སྦྱིན་པའི་ཕར་ཕྱིན་དང་ལྡན་པ་ནི་ལོངས་སྤྱོད་ཀྱིས་སེམས་ཅན་ཚིམ་
པར་བྱེད་པའི་གཏེར་ཆེན་པོ་ལྟ་བུ་དང་། ཚུལ་ཁྲིམས་དང་ལྡན་པ་ནི་ཡོན་ཏན་རིན་པོ་ཆེའི་
རྟེན་བྱེད་པས་རིན་ཆེན་འབྱུང་ཁུངས་ཀྱི་གནས་ལྟ་བུ་དང་། བཟོད་པ་དང་ལྡན་པ་ནི་མི་འདོད་
པའི་སྡུག་བསྔལ་ཐོག་ཏུ་འབབས་པས་མི་འཁྲུགས་པས་རྒྱ་མཚོ་ལྟ་བུ་དང་། བརྩོན་འགྲུས་
དང་ལྡན་པ་ནི་ལམ་ལ་ཡིད་ཆེས་བརྟན་པས་བདུད་ཀྱིས་མི་ཕྱེད་པས་རྡོ་རྗེ་ལྟ་བུ་དང་། བསམ་
གཏན་དང་ལྡན་པ་ནི་ཏིང་ངེ་འཛིན་བརྟན་པས་རྣམ་གཡེང་གིས་མི་བསྐྱོད་པས་རིའི་རྒྱལ་པོ་ལྟ་
བུ་དང༌། ཤེས་རབ་དང་ལྡན་པ་ནི་སྒྲིབ་གཉིས་ཀྱི་ནད་ཞི་བར་བྱེད་པས་སྨན་ལྟ་བུ་དང་།
ཐབས་མཁས་དང་ལྡན་པ་ནི་ཚད་མེད་བཞིས་སེམས་ཅན་གྱི་དོན་ཡོངས་སུ་མི་གཏོང་བས་
བཤེས་གཉེན་ལྟ་བུ་དང་། སྨོན་ལམ་དང་ལྡན་པ་ནི་མངོན་ཤེས་ལྔས་ཇི་ལྟར་སྨོན་པ་
འགྲུབ་པས་ཡིད་བཞིན་ནོར་བུ་ལྟ་བུ་དང༌། སྟོབས་དང་ལྡན་པ་ནི་བསྡུ་དངོས་བཞིས་

གདུལ་བྱ་ཡོངས་སུ་སྨིན་པར་བྱེད་པས་ཉི་མ་ལྟ་བུ་དང་། ཡེ་ཤེས་དང་ལྡན་པ་ནི་སོ་སོ་ཡང་
དག་པར་རིག་པ་བཞིས་གདུལ་བྱ་འདུན་པར་བྱེད་པས་ཆོས་སྟོན་པས་གླུ་དབྱངས་སྙན་པ་ལྟ་བུ་
དང༌། མངོན་ཤེས་དང་ལྡན་པ་ནི་མཐུ་ཐོགས་པ་མེད་པས་གཞན་དོན་སྒྲུབ་པས་རྒྱལ་པོ་
ཆེན་པོ་ལྟ་བུ་དང་། ཚོགས་གཉིས་དང་ལྡན་པ་ནི་བསོད་ནམས་དང་ཡེ་ཤེས་ཀྱི་ཚོགས་མང་
པོའི་གནས་ཡིན་པས་བང་མཛོད་ལྟ་བུ་དང༌། བྱང་ཕྱོགས་སོ་བདུན་དང་ལྡན་པ་ནི་དུས་
གསུམ་གྱི་འཕགས་པ་རྣམས་གཤེགས་ཤིང་རྗེས་སུ་གཤེགས་པས་ལམ་པོ་ཆེ་ལྟ་བུ་དང༌།
སྙིང་རྗེ་དང་ལྷག་མཐོང་དང་ལྡན་པ་ནི་སྲིད་ཞིའི་མཐའ་གང་དུའང་མི་ལྷུང་བར་བདེ་བླག་ཏུ་
འགྲོ་བས་བཞོན་པ་བཟང་པོ་ལྟ་བུ་དང་། གཟུགས་སྦོབས་དང་ལྡན་པ་ནི་སྔར་ཐོས་པ་དང་
མ་ཐོས་པའི་ཆོས་འཛིན་ཞིང་མི་ཟད་པས་བཀོད་མའི་ཆུ་ལྟ་བུ་དང་ནི། ཆོས་ཀྱི་སྡོམ་བཞིའི་
དགའ་སྟོན་དང་ལྡན་པ་ནི་ཐར་འདོད་སྲིད་ལས་སྒྲོལ་བྱེད་ཀྱི་ཆོས་སྙན་སྒྲོགས་པས་སྒྲ་སྙན་ལྟ་
བུ་དང་། བགྲོད་པ་གཅིག་པའི་ལམ་དང་མཚུངས་ལྡན་གྱི་དེ་ནི་གདུལ་བྱ་ཐུན་མོང་དུ་འདུལ་
བའི་ནུས་པ་ཐོབ་པས་གཞན་དོན་གྱི་བྱ་བ་ཐ་མི་དད་པས་ཆུ་བོ་ཆེན་པོའི་རྒྱུན་ལྟ་བུ་དང༌།
ཆོས་ཀྱི་སྐུ་དང་མཚུངས་པར་ལྡན་པའི་སེམས་བསྐྱེད་ནི་དགའ་ལྡན་ན་བཞུགས་པ་དང་དེ་ནས་
འཕོ་བ་སོགས་མཛད་པ་བཅུ་གཉིས་ཀྱི་སྒོ་ནས་གདུལ་བྱའི་ལོ་ཏོག་སྨིན་པར་བྱེད་པས་སྤྲིན་ལྟ་
བུ་སྟེ། དེ་རྣམས་ཀྱིས་ནི་སེམས་བསྐྱེད་ཀྱི་རབ་ཏུ་དབྱེ་བའི་གྲངས་རྣམ་པ་ཉི་ཤུ་རྩ་གཉིས་
སོ་ཞེས་བསྟན་ཏོ། །དེ་དག་ལས་དང་པོ་གསུམ་ནི་ཚོགས་ལམ་ཆུང་འབྲིང་ཆེ་གསུམ་དང༌།
སྦྱོར་བ་མེ་ལྟ་བུ་སྦྱོར་ལམ་དང༌། དེ་ནས་སྦྱིན་སོགས་བཅུ་རབ་དགའ་སོགས་ས་བཅུ་ལ་རེ་
རེ་དང་། མངོན་ཤེས་སོགས་ལྔ་ནི་དག་པ་ས་གསུམ་དང་། ཕྱི་མ་གསུམ་སངས་རྒྱས་ཀྱི་
སའི་སྦྱོར་དངོས་མཇུག་གིས་བསྡུས་སོ།།
༈ གཉིས་པ་གདམས་ངག་ལ་གཉིས། གདམས་ངག་བཅུ་སྤྱིར་བསྟན་པ། རྟོགས་
དཀའ་བའི་དགེ་འདུན་དཀོན་མཆོག་བྱེ་བྲག་ཏུ་བཤད་པའོ། །
དང་པོ་ནི། སྤྱིར་ཐར་ལམ་མ་ནོར་བར་སྟོན་པའི་རྗོད་བྱེད་དེ་ལ་གདམས་ངག་ཅེས་
བྱ་ལ། ཁྱད་པར་འདིར་བསྟན་གྱི་གདམས་ངག་ཁྱད་པར་ཅན་ནི། ཐེག་ཆེན་སེམས་
བསྐྱེད་ཀྱི་ཆེད་དུ་གཉེར་བྱ་དེ་འཐོབ་བྱེད་ཀྱི་ཐབས་མ་ནོར་བར་སྟོན་པའི་རྗོད་བྱེད་རྣམ་དག་དེ་
ཡིན་ལ། དེ་ལའང་སྔར་ཐོབ་ཟིན་གྱི་ཡོན་ཏན་མི་ཉམས་པར་བསྲུང་ཕྱིར་འདོམས་པ་གདམས་

ངག་དང་། ཡོད་ཏན་མ་ཐོབ་པ་ཐོབ་ཕྱིར་འདོམས་པ་རྗེས་བསྟན་ཏེ་ངོ་བོས་དབྱེ་བ་གཉིས་
སོ། །ཡང་འདིར་བསྟན་གྱི་གདམས་ངག་དེ་ལ་འདོམས་ཚུལ་གྱི་སྒོ་ནས་དབྱེ་བས་བཅུ་ཡོད་
པ་རིམ་པར་འཆད་པ་ལ། སྒྲུབ་པ་རང་གི་ངོ་བོ་ལ་འདོམས་པ་ནི། ཐེག་ཆེན་གྱི་སྒྲུབ་པ་
ཉམས་སུ་ལེན་པའི་ཚེ་ཉམས་སུ་ལེན་པ་པོ་དང་བླང་བྱ་དང་འབྲས་བུ་རྣམས་ཐ་སྙད་དུ་སྒྱུ་མ་ལྟ་
བུར་དམིགས་པའི་ཚུལ་གྱིས་ཉམས་སུ་ལེན་པ་ཀུན་རྫོབ་བདེན་པ་ལ་བརྟེན་པའི་ལམ་གྱི་རིམ་
པ་དང༌། དོན་དམ་པར་དེ་རྣམས་བདེན་སྟོང་དུ་རྟོགས་ནས་ཉམས་སུ་ལེན་པ་དོན་དམ་
བདེན་པ་ལ་བརྟེན་པའི་ལམ་གྱི་རིམ་པ་སྟེ་བདེན་གཉིས་ཟུང་འབྲེལ་གྱི་ཉམས་ལེན་ལས་མི་
འདའ་བར་སློབ་པ་ཡིན་ལ། དེའང་བསམ་པ་སེམས་བསྐྱེད་སྦྱོར་བ་ཕྱིན་དྲུག་གི་སེམས་
ཅན་གྱི་དོན་དུ་ཆོས་སྐུ་སྒྲུབ་པའི་ཆེད་དུ་སློབ་པར་གདམས་པ་ནི་སྒྲུབ་པ་དེའི་ཁྱད་པར་ཏེ་ཉན་
ཐོས་སོགས་དང་ཐུན་མོང་མ་ཡིན་པ་དང་། སྒྲུབ་པའི་དམིགས་པ་བདེན་པ་བཞི་པོ་རྣམས་
ལ་འདོམས་པ་ནི། སྡུག་བདེན་ལ་ཤེས་བྱར་བདེན་ཞེན་འགོག་པའི་ཆེད་དུ་ཟག་བཅས་
འབྲས་འགྱུར་གྱི་གཟུགས་སོགས་ཀྱི་སྟོང་ཉིད་དང་དེའི་ཡུལ་ཅན་གྱི་ཤེར་ཕྱིན་དག་སྤྲོས་བྲལ་དེ་
བཞིན་ཉིད་དུ་དབྱེར་མེད་པ་དང་། ཀུན་འབྱུང་ལ་སྤང་བྱར་བདེན་ཞེན་འགོག་པའི་ཆེད་
དུ་ཟག་བཅས་རྒྱུར་འགྱུར་གྱི་གཟུགས་སོགས་ཀུན་བྱང་གི་ངོ་བོར་བདེན་པར་མ་གྲུབ་པ་དང་།
འགོག་བདེན་ལ་མངོན་དུ་བྱ་རྒྱུར་བདེན་ཞེན་འགོག་པའི་ཆེད་དུ་གློ་བུར་དྲི་བྲལ་གྱི་ཆོས་ཉིད་ལ་
སྐྱེ་འགག་ཀུན་བྱང་སོགས་བདེན་པར་མ་གྲུབ་པ་དང༌། ལམ་བདེན་རྒྱུད་ལ་བསྟེན་བྱར་
བདེན་ཞེན་འགོག་པའི་ཆེད་དུ་ལམ་ཕྱིན་དྲུག་དང་བྱང་སེམས་རང་ཉིད་བསྒོམ་བྱ་སྒོམ་བྱེད་དུ་
མ་གྲུབ་པ་སྟེ་དེ་དང་དེ་ལྟ་བུའི་ཚུལ་རྣམས་ནི་ཤེས་ནས་སློབ་པར་གདམས་པ་དང་། སྒྲུབ་
པའི་རྟེན་སངས་རྒྱས་ལ་སོགས་པ་དཀོན་མཆོག་གསུམ་ལ་འདོམས་པ་ནི། སངས་རྒྱས་ནི་
སྐྱབས་སྟོན་པའོ་སྙམ་དུ་བདེན་ཞེན་འགོག་པའི་ཆེད་དུ་དམིག་བྱ་དམིགས་བྱེད་ཐམས་ཅད་
བདེན་སྟོང་མཉམ་ཉིད་དུ་རྟོགས་པའི་ཡེ་ཤེས་མཐར་ཐུག་དེ་སངས་རྒྱས་ཡིན་པར་བསྟན་པ་
དང་། ཆོས་ནི་སྐྱབས་དངོས་ཏེ་བདག་གི་ལམ་མོ་སྙམ་པའི་བདེན་ཞེན་འགོག་པའི་ཆེད་དུ་
གཞི་གཉེན་རྣམ་པ་གསུམ་གྱིས་བསྡུས་པའི་ཆོས་ཐམས་ཅད་དོན་དམ་པར་ངོ་བོ་ཉིད་མེད་པར་
བསྟན་པ་དང་། དགེ་འདུན་ནི་ལམ་སྒྲུབ་པའི་གྲོགས་སོ་སྙམ་པའི་བདེན་ཞེན་འགོག་པའི་
ཆེད་དུ་འཕགས་པ་ཕྱིར་མི་ལྡོག་པ་རྣམས་ཀྱང་དོན་དམ་པར་སྐྱེ་མེད་དུ་བསྟན་ལ་དེ་རྣམས་དེ་

ལྟར་རྟོགས་ནས་འཇུག་པར་བྱའོ་ཞེས་གདམས་པ་དང་། སྙོམ་ལས་ཀྱི་ལེ་ལོའི་གཉེན་པོར་
བྱ་བ་ངན་པ་ལ་མ་ཞེན་པའི་བརྩོན་འགྲུས་ལ་འདོམས་པ་ནི།སྒྲུབ་པ་ལོ་ནན་ཏན་བྱེད་པ་ན་
དབང་རྟུལ་དག་སྒོ་གསུམ་གྱི་བྱ་བ་ཕལ་པ་ལ་ཆགས་ཤིང་ཞེན་པར་འགྱུར་བས་དེ་སྤོང་བའི་
ཆེད་དུ་ལུས་ལ་སོགས་པ་དོན་དམ་པར་མི་དམིགས་པར་ཤེས་ནས་སློབ་པར་གདམས་པ་དང༌།
སྒྱིད་ལུག་གི་ལེ་ལོའི་གཉེན་པོར་ཡོངས་སུ་མི་ངལ་བའི་བརྩོན་འགྲུས་ལ་འདོམས་པ་ནི། ཡུན་
རིང་དུ་སྒྲུབ་པ་ལ་གོམས་པར་བྱས་ཀྱང་འདོད་དོན་མ་འགྲུབ་ན་ཤིན་ཏུ་ངལ་ཞིང་དབང་རྟུལ་
དངངས་པའི་རང་བཞིན་ཅན་དག་སྐྱོ་བར་འགྱུར་བས་དེ་སྤོང་བའི་ཆེད་དུ་གཟུགས་ནས་རྣམ་
མཁྱེན་གྱི་བར་ལ་བདེན་པར་རློམ་པ་མེད་པ་ཉིད་དུ་ཤེས་ནས་སློབ་པར་གདམས་པ་དང་།
བདག་ཉིད་བརྙས་པའི་ལེ་ལོའི་གཉེན་པོར་ལམ་ཉིད་ནི་ཡོངས་སུ་འཛིན་པའི་བརྩོན་འགྲུས་ལ་
འདོམས་པ་ནི། ཕྱོགས་བཅུའི་སངས་རྒྱས་སོགས་ལ་དོན་རེ་རེའི་ཕྱིར་ལམ་གྱི་ལུང་ནོད་
པར་བྱ་དགོས་ན་དེ་བདག་གིས་མི་ནུས་སྙམ་དུ་སེམས་ཞུམ་པར་འགྱུར་བས་དེ་སྤོང་བའི་ཆེད་དུ་
ཆོས་རྣམས་དོན་དམ་པར་མ་སྐྱེས་པ་ཉིད་དུ་རྟོགས་པར་གྱིས་ཞེས་གདམས་པ་དང༌། སྒྲུབ་
པ་ལ་གཞན་དྲིང་མི་འཇོག་པའི་རྒྱུ་སྤྱན་ལྔ་ལ་འདོམས་པ་ནི། ་གནས་སྐབས་གཞན་དོན་
སྒྲུབ་པ་ན་དེའི་ཐབས་རང་གིས་ཤེས་ནས་གཞན་ལ་རག་མི་ལས་པ་དང་མཐར་སངས་རྒྱས་
འགྲུབ་པ་སོགས་ཀྱི་ཆེད་དུ་ཤའི་སྤྱན་ལྷའི་སྤྱན་ཤེས་རབ་ཀྱི་སྤྱན་ཆོས་ཀྱི་སྤྱན་སངས་རྒྱས་ཀྱི་
སྤྱན་ཏེ་སྤྱན་ལྔ་པོ་ཐ་སྙད་དུ་རྒྱུད་ལ་སྐྱེད་པ་དང་དོན་དམ་པར་དེ་དག་གི་ཡུལ་ཡུལ་ཅན་ཐམས་
ཅད་བདེན་པས་སྟོང་པ་ཉིད་ནི་རྟོགས་པར་གྱིས་ཞེས་གདམས་པ་དང་། སྒྲུབ་པ་ཡོངས་
སུ་རྫོགས་པའི་རྒྱུ་མངོན་ཤེས་ཀྱི་ཡོན་ཏན་དྲུག་ལ་འདོམས་པ་ནི། སེམས་ཅན་རྣམས་ཆོས་
མཉམ་པ་ཉིད་ལ་འགོད་པ་སོགས་གཞན་དོན་སྒྲུབ་པ་ལ་མཐུ་ཐོགས་མེད་ཐོབ་པའི་ཆེད་དུ་རྫུ་
འཕྲུལ་གྱི་མངོན་ཤེས་ལྷའི་རྣ་བའི་མངོན་ཤེས་གཞན་སེམས་ཤེས་པའི་མངོན་ཤེས་སྔོན་གནས་
རྗེས་དྲན་གྱི་མངོན་ཤེས་ལྷའི་མིག་གི་མངོན་ཤེས་ཟག་པ་ཟད་པའི་མངོན་ཤེས་ཏེ་མངོན་ཤེས་
དྲུག་པོ་ཐ་སྙད་དུ་རྒྱུད་ལ་སྐྱེད་ཅིང་དོན་དམ་པར་དེ་དག་གཟོད་ནས་ཞི་བ་ཉིད་དུ་རྟོགས་པར་
གྱིས་ཞེས་གདམས་པ་དང༌། བདེན་པ་གསར་དུ་མཐོང་བའི་མཐོང་ལམ་ལ་འདོམས་པ་ནི།
སྤང་བྱ་ཀུན་བཏགས་ཀྱི་ས་བོན་སྤོང་བའི་ཆེད་དུ་མཐོང་ལམ་སྐད་ཅིག་བཅུ་དྲུག་གི་ངོ་བོ་ཉིད་ཐ་
སྙད་དུ་བསྒོམ་པར་བྱ་ཞིང་དོན་དམ་པར་མི་དམིགས་པར་ཤེས་པར་གྱིས་ཞེས་གདམས་པ་དང་།

མཐོང་ཟིན་གོམས་པར་བྱེད་པའི་སྒོམ་པ་ཞེས་བྱ་བའི་ལམ་ལ་འདོམས་པ་ནི། སྤང་བྱ་ལྷན་
སྐྱེས་ཀྱི་ས་བོན་སྤོང་བའི་ཆེད་དུ་ཀུན་རྫོབ་ཏུ་ལམ་དེ་ཉིད་བསྒོམ་པར་བྱ་ཞིང་དོན་དམ་པར་མི་
དམིགས་པར་རྟོགས་པར་བྱའོ་ཞེས་གདམས་པའོ། །དེ་ལྟར་ན་ཡུམ་མདོ་ལས་གསུངས་
པ་ལྟར་གྱི་ཐེག་ཆེན་གྱི་གདམས་ངག་ནི་འདིར་བསྟན་པ་བཅུ་ཡི་བདག་ཉིད་དུ་ངེས་པར་ཤེས་
པར་བྱ་སྟེ། འདི་དག་ཁོ་ནས་རྣམ་མཁྱེན་དོན་གཉེར་གྱི་སྐྱེས་བུས་འདོད་དོན་ཐམས་ཅད་
རྫོགས་པར་འགྱུར་བའི་ཕྱིར་རོ། །གདམས་ངག་གི་ས་མཚམས་ནི། ལམ་མ་ཞུགས་ནས་
སངས་རྒྱས་ཀྱི་སའི་བར་རོ། །གདམས་ངག་ཐམས་ཅད་སྟོང་ཉིད་རྟོགས་པས་ཁྱད་པར་དུ་
བྱས་ནས་བསྟན་པ་ནི། ཐེག་ཆེན་གྱི་ལམ་ཐམས་ཅད་ཤེས་རབ་དེས་ཟིན་དགོས་པ་དང་
ཁྱད་པར་ཚོགས་ལམ་སྐབས་རྗེས་ཐོབ་ཏུ་ཀུན་རྫོབ་པའི་ལམ་དང་མཉམ་གཞག་ཏུ་སྟོང་ཉིད་
བསྒོམས་པས་སྦྱོར་ལམ་དུ་སྟོང་ཉིད་ལ་དམིགས་པའི་སྒོམ་བྱུང་གི་ཤེས་རབ་སྐྱེ་བ་ཤེས་པའི་
ཆེད་དོ། །
གཉིས་པ་རྟོགས་དཀའ་བའི་དགེ་འདུན་དཀོན་མཆོག་བྱེ་བྲག་ཏུ་བཤད་པ་ནི། དཔེ་
དོན་གྱི་དགེ་འདུན་གཉིས་ལས། མཚོན་བྱེད་དཔེའི་དགེ་འདུན་ནི། རྒྱུན་ཞུགས་ཞུགས་
འབྲས་སོགས་ཐེག་དམན་གྱི་དགེ་འདུན་རྣམས་ཡིན་ལ། དེ་དག་གིས་མཚོན་ནས་བཤད་
པར་བྱ་བའི་མཚོན་བྱ་དོན་གྱི་དགེ་འདུན་ནི་སྐྱབས་གསུམ་གྱི་ནང་ཚན་དུ་གྱུར་པའི་དགེ་འདུན་
དཀོན་མཆོག་སྟེ་ཐེག་ཆེན་འཕགས་པ་རྣམས་ཡིན་ཞིང་། དེ་དག་གཞུང་གིས་བསྟན་ཚུལ་ལ།
བུདྡྷ་ཤི་དང་ཤིན་པ་སོགས་ནི་དངོས་བསྟན་སྒྲ་ཇི་བཞིན་པ་གྲངས་ཉི་ཤུ་འདྲེན་ཞིང་། འཕགས་
སེང་སོགས་ཀྱིས་སྒྲ་ཇི་བཞིན་མ་ཡིན་པར་འདྲེན་ནོ། །དེའང་འཕགས་པའི་ལུགས་ལ་
དངོས་བསྟན་བཅུ་དྲུག་ཤུགས་བསྟན་བཞི་དང་ཉི་ཤུར་མཛད་པ་ཡིན་ཏེ། འདི་ལྟར། དབང་
པོ་རྟུལ་དང་རྣོན་པོ་དག །ཅེས་པས་རྒྱུན་ཞུགས་ཞུགས་པ་རྗེས་འབྲང་གཉིས་ཀྱི་མིང་ཅན་
གཉིས། དད་དང་མཐོང་ཐོབ་ཅེས་པས་འབྲས་བུ་བར་པ་གཉིས་ཀྱི་ཞུགས་པ་དད་མོས་པ་
གཉིས་གཅིག་ཏུ་བྱས་པ་དང་། དེ་མཐོང་ཐོབ་པ་གཉིས་གཅིག་ཏུ་བྱས་པའི་མིང་ཅན་གཉིས།
རིགས་ནས་རིགས་ཞེས་པས་རྒྱུན་ཞུགས་རིགས་སྐྱེའི་མིང་ཅན་གཉིས། བར་ཆད་གཅིག་
ཅེས་པས་ཕྱིར་འོང་ཚེ་གཅིག་བར་ཆད་གཅིག་པའི་མིང་ཅན་གཅིག །བར་སྐྱེས་ནས་དང་།
བྱེད་དང་བྱེད་མིན་ཞེས་པས་འདའ་བ་བཞིའི་མིང་ཅན་བཞི། འོག་མིན་འགྲོ། འཕར་

གསུམ་སྲིད་རྩེའི་མཐར་ཐུག་འགྲོ། །ཞེས་པས་གོང་འཕོའི་མིང་ཅན་གཅིག །གཟུགས་
ཀྱི་ཆགས་བཅོམ་ཞེས་པས་གཟུགས་མེད་ཉེར་འགྲོའི་མིང་ཅན་གཅིག །མཐོང་བ་ཡི། ཆོས་
ལ་ཞི་ཞེས་པས་མཐོང་ཆོས་ཞི་བའི་མིང་ཅན་གཅིག །ལུས་མངོན་སུམ་བྱེད་ཅེས་པས་ལུས་
མངོན་བྱེད་ཀྱི་མིང་ཅན་གཅིག །བསེ་རུ་ཞེས་པས་བསེ་རུ་རང་རྒྱལ་གྱི་མིང་ཅན་གཅིག་སྟེ་
དངོས་བསྟན་བཅུ་དྲུག་གོ །ཤུགས་བསྟན་ནི། འབྲས་བུ་དང་པོ་གསུམ་གྱི་འབྲས་
གནས་ཙམ་པོ་བའི་མིང་ཅན་གསུམ་དང་དགྲ་བཅོམ་ཞུགས་པའི་མིང་ཅན་གཅིག་སྟེ་བཞིའོ། །
སློབ་དཔོན་གྱི་ལུགས་ལ་དངོས་བསྟན་བཅུ་བདུན་དང་ཤུགས་བསྟན་གསུམ་སྟེ་ཉི་ཤུར་བྱེད་ལ།
འདིར་དེ་ལྟར་བཤད་ན། དབང་པོ་རྟུལ་དང་རྣོན་པོ་དག །ཅེས་པས་དངོས་སུ་རྒྱུན་
ཞུགས་ཞུགས་པ་དད་པའི་རྗེས་འབྲང་དང་ཆོས་ཀྱི་རྗེས་འབྲང་གཉིས་དང་དེའི་ཤུགས་ལ་རྒྱུན་
ཞུགས་འབྲས་གནས་ཙམ་པོ་པ་སྟེ་གསུམ་བསྟན་ལ། དེ་དག་ནི་མཚོན་བྱེད་དཔེའི་དགེ་
འདུན་ཡིན་པས་དངོས་བསྟན་ཤུགས་བསྟན་གང་ཡིན་ཡང་བསྟན་བྱ་ཕལ་པ་ཡིན་ལ། མཚོན་བྱ་
དོན་གྱི་དགེ་འདུན་གྱི་དབང་དུ་བྱས་ན་གཞུང་དེས་དངོས་སུ་རྒྱུན་ཞུགས་ཞུགས་པ་དབང་པོ་
རྟུལ་པོ་དད་པའི་རྗེས་འབྲས་དང་དབང་པོ་རྣོན་པོ་ཆོས་ཀྱི་རྗེས་འབྲང་གི་མིང་ཅན་གྱི་བྱང་
འཕགས་གཉིས་དང་། ཤུགས་ལ་རྒྱུན་ཞུགས་འབྲས་གནས་ཙམ་པོ་བའི་མིང་ཅན་གྱི་བྱང་
འཕགས་གཅིག་དང་གསུམ་བསྟན་ལ། དེ་དག་ནི་བསྟན་བྱའི་གཙོ་བོ་ཡིན་ལ། དེ་
གསུམ་གྱི་སྔ་མ་གཉིས་ནི་མཐོང་ལམ་སྐད་ཅིག་བཅུ་དྲུག་གི་ནང་ནས་མཐོང་ལམ་བར་ཆད་མེད་
ལམ་གྱི་ངོ་བོར་གྱུར་པའི་བཟོད་པ་བརྒྱད་ལ་གནས་པའི་བྱང་སེམས་དེ་ལ་དབང་པོ་རྣོ་རྟུལ་གྱི་
སྒོ་ནས་གཉིས་སུ་ཕྱེ་བ་ཡིན་ལ། ཕྱི་མ་ནི་མཐོང་ལམ་རྣམ་གྲོལ་ལམ་གྱི་ངོ་བོར་གྱུར་པའི་ཤེས་
པ་བརྒྱད་ལ་གནས་པ་མཐོང་སྤང་ཀུན་སྦྱོར་གསུམ་ཟད་པར་སྤངས་པའི་བྱང་སེམས་དེའོ། །
འདི་མན་ལའང་དངོས་ཤུགས་ཀྱིས་བསྟན་བྱའི་གཙོ་ཕལ་དང་དཔེ་དོན་གྱི་དགེ་འདུན་སྦྱོར་ཚུལ་
སོགས་དེ་ལྟར་ཡིན་ཡང་། འདིར་གོ་བདེ་ཕྱིར་མཚོན་བྱ་དོན་གྱི་དགེ་འདུན་གྱི་དབང་དུ་
བྱས་ནས་བཤད་ན། དད་དང་མཐོང་ཐོབ་ཅེས་པས་ཕྱིར་འོང་ཞུགས་པ་དད་མོས་པ་དང་
མཐོང་ཐོབ་པའི་མིང་ཅན་གྱི་བྱང་སེམས་གཉིས་དང་། ཕྱིར་མི་འོང་ཞུགས་པ་དད་མོས་པ་
དང་མཐོང་ཐོབ་པའི་མིང་ཅན་གྱི་བྱང་སེམས་གཉིས་དང་བཅས་བསྟན་པ་ལས། དང་པོ་
གཉིས་ནི་འདོད་པའི་སྒོམ་སྤང་ཉོན་མོངས་དྲུག་པ་སྤངས་པའི་རྣམ་གྲོལ་ལམ་འཐོབ་ཕྱིར་དུ་

བརྩོན་པའི་བྱང་སེམས་སྒོམ་ལམ་པ་དེ་ལ་དབང་པོ་རྣོ་རྟུལ་གྱི་སྒོ་ནས་གཉིས་སུ་ཕྱེ་བ་ཡིན་ལ།
ཉི་ཤུའི་གྲངས་འདྲེན་པའི་ཚེ་ཕྱིར་འོང་ཞུགས་པའི་མིང་ཅན་གྱི་བྱང་སེམས་ཞེས་གཅིག་ཏུ་བྱ་
དགོས་ཤིང་། ཕྱི་མ་གཉིས་ནི་འདོད་པའི་སྒོམ་སྤང་ཉོན་མོངས་དགུ་པ་སྤངས་པའི་རྣམ་གྲོལ་
ལམ་འཐོབ་པའི་ཕྱིར་དུ་བརྩོན་པའི་བྱང་སེམས་སྒོམ་ལམ་པ་དེ་ལ་སྔ་མ་བཞིན་དུ་དབང་པོའི་
སྒོ་ནས་གཉིས་སུ་ཕྱེ་བ་ཡིན་ལ། ཉི་ཤུའི་གྲངས་འདྲེན་པའི་ཚེ་ཕྱིར་མི་འོང་ཞུགས་པའི་མིང་
ཅན་གྱི་བྱང་སེམས་ཞེས་གཅིག་ཏུ་བྱའོ། །རིགས་ནས་རིགས་ཞེས་པས་རྒྱུན་ཞུགས་འབྲས་
གནས་ཁྱད་པར་ཅན་མིའི་རིགས་ནས་རིགས་སྐྱེ་དང་། ལྷའི་རིགས་ནས་རིགས་སྐྱེའི་མིང་ཅན་
གྱི་བྱང་སེམས་གཉིས་བསྟན་ལ། དེ་གཉིས་ནི་འདོད་ཉོན་གསུམ་པ་སྤངས་པའི་བྱང་སེམས་དེ་
ལ་དེ་ལྟར་གཉིས་སུ་ཕྱེ་བའོ། །བར་ཆད་གཅིག་ཅེས་པས་དངོས་བསྟན་ཕྱིར་འོང་འབྲས་
གནས་ཁྱད་པར་ཅན་ཚེ་གཅིག་བར་ཆད་གཅིག་པའི་མིང་ཅན་གྱི་བྱང་སེམས་དང༌། ཤུགས་
ལ་ཕྱིར་འོང་འབྲས་གནས་ཙམ་པོ་བའི་མིང་ཅན་གྱི་བྱང་སེམས་ཤིག་དང་གཉིས་བསྟན་ལ།
དེའི་དང་པོ་ནི་འདོད་པའི་སྒོམ་སྤང་ཉོན་མོངས་བརྒྱད་པ་སྤངས་པའི་བྱང་སེམས་དེ་ཡིན་ཞིང་།
ཕྱི་མ་ནི་འདོད་པའི་སྒོམ་སྤང་ཉོན་མོངས་དྲུག་པ་སྤངས་པའི་བྱང་སེམས་དེའོ། །ཡང་ཤུགས་
བསྟན་གྱི་ཕྱིར་འོང་འབྲས་གནས་ཙམ་པོ་བ་དེ། དད་དང་མཐོང་ཐོབ་ཅེས་པས་བསྟན་ཟེར་
བ་དང་། རིགས་ནས་རིགས་ཞེས་པས་བསྟན་གསུངས་པའང་ཡོད་དོ། །བར་སྐྱེས་ནས་
དང༌། བྱེད་དང་བྱེད་མིན་ཞེས་པས་ཕྱིར་མི་འོང་བར་དོར་འདའ་བ་དང༌། སྐྱེས་ནས་
འདའ་བ་དང༌། བྱེད་བཅས་དང་། བྱེད་མིན་ཏེ་དེ་བཞིའི་མིང་ཅན་གྱི་བྱང་སེམས་བཞི་
བསྟན་ལ། དེ་དག་ནི་རིམ་པར། གཟུགས་ཀྱི་བར་སྲིད་ཀྱི་རྟེན་ལ་ཉོན་སྒྲིབ་ཅི་རིགས་
སྤངས་པའི་རྣམ་གྲོལ་ལམ་ཐོབ་པ་བར་མ་དོར་འདའ་བ་དང་། གཟུགས་ཁམས་སུ་སྐྱེས་
ནས་འདའ་བ་དང༌། འདུ་བྱེད་དང་བཅས་བ་དང་། འདུ་བྱེད་མེད་པར་ཉོན་སྒྲིབ་ཅི་
རིགས་སྤངས་པའི་རྣམ་གྲོལ་ལམ་ཐོབ་པ་མྱ་ངན་ལས་འདའ་བ་དང་བཞིའོ། །འོག་མིན་
འགྲོ། །འཕར་གསུམ་ཞེས་པས་འོག་མིན་འགྲོ་དབྱེ་གཞིར་བྱས་ནས་དེ་ལས་ཕྱེ་བའི་འཕར་
བ་གསུམ་ནི། ཕྱིར་མི་འོང་འཕར་བ། ཕྱེད་འཕར་བ། གནས་ཐམས་ཅད་དུ་འཆི་
འཕོ་བ་སྟེ་དེ་གསུམ་གྱི་མིང་ཅན་གྱི་བྱང་སེམས་གསུམ་བསྟན་ལ། དེ་དག་ནི་འོག་མིན་གྱི་
རྟེན་ལ་ཉོན་སྒྲིབ་ཅི་རིགས་སྤངས་པའི་རྣམ་གྲོལ་མངོན་དུ་བྱེད་པའི་བྱང་འཕགས་དེ་ལ་གསུམ་

དུ་ཕྱེ་བའོ། །སྲིད་རྩེའི་མཐར་ཐུག་འགྲོ། །གཟུགས་ཀྱི་ཆགས་བཅོམ་མཐོང་བ་ཡི། །
ཆོས་ལ་ཞི་ལུས་མངོན་སུམ་བྱེད། །ཅེས་པས་སྲིད་པའི་མཐར་ཐུག་འགྲོ་ཞེས་བཏགས་པའི་
གཟུགས་ཀྱི་ཆགས་བཅོམ་དབྱེ་གཞིར་བྱས་ནས། དེ་ལས་ཕྱེ་བ་ཕྱིར་མི་འོང་མཐོང་བ་ཡི་
ཆོས་ལ་ཞི་བ་མྱང་འདས་ཐོབ་པ་དང་། འགོག་སྙོམས་ཐོབ་པའི་ཕྱིར་མི་འོང་ལུས་མངོན་
སུམ་དུ་བྱེད་པའི་མིང་ཅན་གྱི་བྱང་སེམས་གཉིས་བསྟན་ལ། དེ་གཉིས་ནི་གཟུགས་མེད་
ཁམས་སུ་སྐྱེ་བ་དོན་དུ་མི་གཉེར་བས་སྲིད་རྩེའི་མཐར་ཐུག་འགྲོ་ཞེས་བཏགས་པ་གཟུགས་ཀྱི་
འདོད་ཆགས་ཅི་རིགས་དང་བྲལ་བའི་བྱང་སེམས་དེ་ལ་གཉིས་སུ་ཕྱེ་བའོ། །ཐེག་དམན་
གྱི་དབང་དུ་བྱས་ན་སྲིད་རྩེའི་མཐར་ཐུག་འགྲོ་དང་གཟུགས་ཀྱི་ཆགས་བཅོམ་འགལ་ལ།
གཟུགས་ཀྱི་ཆགས་བཅོམ་ལ་མཐོང་ཆོས་ཞི་སོགས་སུ་དབྱེ་བ་འགལ་ནའང་། སྐབས་
འདིར་དེ་ལྟར་འཇོག་པ་དེ་དང་དེའི་སྙོམས་འཇུག་ཐོབ་པ་ལ་དགོངས་པས་མི་འགལ་གསུངས་
སོ། །བསེ་རུ། ཞེས་པས་དངོས་བསྟན་བསེ་རུ་རང་རྒྱལ་གྱི་མིང་ཅན་གྱི་བྱང་སེམས་
དང༌། ཤུགས་ལ་དགྲ་བཅོམ་ཞུགས་པའི་མིང་ཅན་གྱི་བྱང་སེམས་བསྟན་ཞིང་། སྔ་མ་
བྱང་སེམས་ས་བཅུ་པ་བ་དང༌། ཕྱི་མ་ནི་ཉོན་སྒྲིབ་སྤངས་པའི་རྣམ་གྲོལ་ལམ་འཐོབ་ཕྱིར་དུ་
བརྩོན་པའི་བྱང་སེམས་ས་བཅུ་པ་བ་དེ་ཉིད་ཡིན་པས་དེ་ལྟར་ཉི་ཤུའོ། །དེ་ལྟར་ན་རྒྱུན་
ཞུགས་སྐོར་གྱི་མིང་ཅན་ལྔ། ཕྱིར་འོང་སྐོར་གྱི་མིང་ཅན་གསུམ། ཕྱིར་མི་འོང་སྐོར་གྱི་མིང་
ཅན་བཅུ། དགྲ་བཅོམ་ཞུགས་པའི་མིང་ཅན་གཅིག །བསེ་རུ་རང་རྒྱལ་གྱི་མིང་ཅན་
གཅིག་གོ །། ༈ །
གསུམ་པ་སྦྱོར་ལམ་བཤད་པ་ལ་གཉིས། མདོར་བསྟན་པ། རྒྱས་པར་བཤད་
པའོ། །དང་པོ་ནི། རང་རྒྱུ་ཐེག་ཆེན་ཐར་པ་ཆ་མཐུན་གྱི་རྗེས་སུ་སྐྱེས་པའི་ཐེག་ཆེན་
མོས་སྤྱོད་ཀྱི་སས་བསྡུས་པའི་མངོན་རྟོགས་དེ་ལ་ཐེག་ཆེན་གྱི་ངེས་འབྱེད་ཆ་མཐུན་ནམ་ཐེག་
ཆེན་སྦྱོར་ལམ་ཞེས་བྱ་ལ། དེ་ལྟ་བུའི་སྦྱོར་ལམ་དེ་ལ་ཁྱད་ཆོས་ལྔའམ་དྲུག་ཡོད་པ་ལས།
དམིགས་པའི་ཁྱད་པར་ནི། བདེན་པར་ཡོད་མེད་དཔྱོད་པའི་གཞིར་གྱུར་པའི་བདེན་བཞི་
མི་རྟག་སོགས་བཅུ་དྲུག་ལ་དམིགས་པ་དང༌། རྣམ་པའི་ཁྱད་པར་ནི། མི་རྟག་སོགས་
ལ་བདེན་གྲུབ་ཏུ་འཛིན་པའི་གཉེན་པོར་དེ་དག་བདེན་མེད་ཀྱི་རྣམ་པ་ཅན་དུ་འཛིན་པ་དང༌།
རྒྱུའི་ཁྱད་པར་ནི། འབྲས་བུ་ཁྱད་པར་ཅན་ཐེག་གསུམ་གྱི་རྟོགས་རིགས་ཚང་བའི་ཐེག་ཆེན་

མཐོང་ལམ་གྱི་རྒྱུ་བྱེད་པ་དང༌། ཡོངས་འཛིན་གྱི་ཁྱད་པར་ནི། ཐེག་ཆེན་གྱི་ལམ་རྫོགས་
པར་འདོམས་ནུས་པའི་ཐབས་མཁས་དང་ལྡན་པའི་བཤེས་གཉེན་གྱིས་སངས་མ་རྒྱས་ཀྱི་བར་
སྲིད་ཞིར་ལྟུང་བ་ལས་ཡོངས་སུ་འཛིན་པ་དང༌། སྤང་བྱའི་ཁྱད་པར་ནི། བྱང་ཆུབ་
སེམས་དཔའ་སྐྱོབ་པ་ཡི་སྦྱོར་ལམ་དྲོད་རྩེ་མོ་སོགས་གཉེན་པོ་བཞི་པོ་རེ་རེའི་བདག་ཉིད་ཇི་
ལྟ་བ་བཞིན་དུ་སྤང་བྱ་ཀུན་ཉོན་གཟུང་རྟོག་རྣམ་བྱང་གཟུང་རྟོག་སོགས་འཆད་འགྱུར་གྱི་རྣམ་
རྟོག་བཞི་པོ་རྣམས་སྦྱོར་ལམ་རང་དུས་སུ་མངོན་གྱུར་མགོ་གནོན་ཞིང་རང་འབྲས་མཐོང་ལམ་
རྩེ་སྦྱོར་སོགས་ཀྱིས་སྤང་བྱར་ལྡན་པ་ལ་བརྟེན་པ་དང༌། དབྱེ་བའི་ཁྱད་པར་ནི། ངོ་
བོའི་སྒོ་ནས་དྲོད་སོགས་བཞི་དང་། གནས་སྐབས་ཀྱི་སྒོ་ནས་དེ་དག་རེ་རེ་ལའང་ཆུང་ངུ་
དང་འབྲིང་དང་ཆེན་པོ་རེར་དབྱེ་བས་བཅུ་གཉིས་ཡོད་ལ། དེ་ལྟར་ཁྱད་ཆོས་དྲུག་པོ་དེ་
རྣམས་ཀྱི་སྒོ་ནས་ཐེག་ཆེན་གྱི་སྦྱོར་ལམ་དེ་ཉན་ཐོས་ཀྱི་སྦྱོར་ལམ་དང་བསེ་རུ་ལྟ་བུ་སོགས་
རང་རྒྱལ་གྱི་སྦྱོར་ལམ་དང་བཅས་པ་དག་ལས་ཁྱད་པར་དུ་འཕགས་པ་ཡིན་ཏེ། ཐེག་
དམན་གྱི་སྦྱོར་ལམ་ནི་ཁྱད་ཆོས་དེ་དག་དང་བྲལ་བའི་ཕྱིར་རོ། །སློབ་དཔོན་འཕགས་པས་
ཆུང་འབྲིང་གི་ཁྱད་པར་ཡང་ཁྱད་ཆོས་སུ་གསལ་བར་གསུངས་ཤིང་། འགྲེལ་པ་དོན་གསལ་
གྱིས་ཀྱང་དོན་གྱིས་དེ་ལྟར་བསྟན་པར་གསུངས་ལ། ཡང་ན་དོན་གསལ་གྱི་སྒྲས་ཟིན་ལྟར་
ཆུང་འབྲིང་གི་ཁྱད་པར་མི་བགྲང་བས་ཁྱད་ཆོས་ལྔར་བྱེད་ལ། དེ་ལྟར་ན་རྐང་པ་དྲུག་པ་
ཁྱད་གཞི་ལ་སྦྱར་རོ། །ཆུང་འབྲིང་དུ་འཇོག་ཚུལ་ནི། གང་ཟག་རྒྱུད་གཅིག་ལ་ཆུང་ངུ་སོགས་
རིམ་གྱིས་སྐྱེ་བའི་ཆ་ནས་སོ། །གཉིས་པ་རྒྱས་པར་བཤད་པ་ལ་གསུམ། དམིགས་རྣམ་
རྒྱུ་གསུམ་གྱི་ཁྱད་པར། སྤང་བྱ་རྟོག་པའི་ཁྱད་པར། ཡོངས་འཛིན་གྱི་ཁྱད་པར་རོ། །
དང་པོ་ལ། དྲོད་ཆུང་ངུའི་དམིགས་རྣམ་གཉིས་ལས། དམིགས་པ་ནི། དྲོད་ཆུང་ངུའི་
ཡེ་ཤེས་དེས་གང་ལ་སྒྲོ་འདོགས་གཅད་པར་བྱ་བའི་གཞི་དེ་ལ་བྱ་དགོས་ལ། དེ་ནི་མི་རྟག་
པ་དང་སྡུག་བསྔལ་བ་ལ་སོགས་པ་ཁྱད་ཆོས་བཅུ་དྲུག་པོ་ཁྱད་གཞི་སྡུག་བདེན་ལ་སོགས་པའི་
བདེན་པ་བཞི་ལ་རྟེན་པ་ཅན་གང་ཡིན་པ་དེའོ། །དྲོད་ཆུང་ངུའི་ཡེ་ཤེས་དེ་ཡི་རྣམ་པ་ནི་
བཤད་མ་ཐག་པའི་དམིགས་པ་དེ་ལ་དམིགས་ནས་དེའི་ལོག་ཕྱོགས་སུ་སྒྲོ་འདོགས་པ་གཅོད་
པ་དེ་ལ་འདིར་རྣམ་པ་ཞེས་བྱ་ལ། དེ་ནི་བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་ལ་
བདེན་པར་མངོན་པར་ཞེན་པ་དང་ལྷག་པར་གནས་པ་ལ་སོགས་པ་འགོག་པའོ། །

དམིགས་རྣམ་གྱི་ཁྱད་པར་ལ། དམིགས་པ་ནི་ཡོངས་སུ་ཤེས་པར་བྱ་བའི་གཞི་ཡིན་ལ།
རྣམ་པ་ནི་དེའི་སྟེང་དུ་ཡོངས་སུ་ཤེས་པར་བྱ་རྒྱུའི་དོན་ལ་བྱེད་པ་དང་སྒྲོ་འདོགས་ཆོད་པའི་
འཛིན་སྟངས་ཀྱི་ཁྱད་པར་ལ་བྱེད་པ་གཉིས་ཡོད་པའི་སྔ་མ་ལ་དོན་རྣམ་དང་། ཕྱི་མ་ལ་
ཤེས་རྣམ་ཞེས་བྱའོ། །འདི་དག་ཀྱང་དེ་གཉིས་ཀ་ལ་སྦྱར་བ་སྣང་ངོ༌། །རྒྱུའི་ཁྱད་པར་
ནི། དེ་ལྟ་བུའི་དྲོད་ཆུང་ངུའི་ཡེ་ཤེས་དེས་ཐེག་པ་གསུམ་ཆར་གྱི་རྟོགས་རིགས་ཚང་བའི་
ཐེག་ཆེན་མཐོང་ལམ་འཐོབ་པའི་རྒྱུ་བྱེད་པའོ། །དྲོད་ཆུང་ངུའི་སྐབས་འདིར། རྩ་བར།
དམིགས་པ་ཞེས་པ་དང་། རྣམ་པ་ཞེས་དངོས་སུ་སྨོས་པ་འདི་འོག་མ་རྣམས་ལའང་དོན་
གྱིས་འཐོབ་ལ། ཐེག་པ་གསུམ་ཆར་འཐོབ་པའི་རྒྱུ། །ཞེས་པ་འདིའང་ཆོས་མཆོག་ཆེན་
པོའི་བར་ལ་སྦྱར་རོ། །དྲོད་འབྲིང་གི་དམིགས་པ་ནི། གཟུགས་ཚོར་སོགས་འདུ་འགོད་
དམ་སྐྱེ་འཇིག་བདེན་པ་བ་དང་བྲལ་བས་ཁྱད་པར་དུ་བྱས་པའི་བདེན་པ་བཞི་ཡིན་ལ། རྣམ་པ་
ནི། མིང་གི་རྒྱུན་མི་འདྲ་བར་འཇུག་པའི་གནས་བྲལ་དང་རིགས་རྒྱུན་འདྲ་བར་འཇུག་པའི་
གནས་པ་དང་གཉིས་ཀ་དོན་དམ་པར་མེད་པར་རྟོགས་པའོ། །དྲོད་ཆེན་པོའི་དམིགས་པ་
ནི། གཟུགས་སོགས་བརྡར་བཏགས་པའི་ཆོས་མིང་ཙམ་གྱིས་ཁྱད་པར་དུ་བྱས་པའི་བདེན་
བཞི་དང༌། རྣམ་པ་ནི། དེ་དག་དོན་དམ་པར་མིང་གིས་གང་དུའང་བརྗོད་དུ་མེད་པར་
རྟོགས་པའོ། །དེ་དག་ལ་དྲོད་ཅེས་བརྗོད་པ་ནི་མཐོང་ལམ་རྣམ་པར་མི་རྟོག་པའི་ཡེ་ཤེས་མེ་
དང་འདྲ་བ་སྐྱེ་བའི་སྔ་ལྟས་ཡིན་པས་སོ། །རྩེ་མོའི་དམིགས་རྣམ་ལ། འཕགས་པའི་
ལུགས་ལྟར་ན། རྩེ་མོ་ཆུང་ངུ་ལའང་། བདེན་པ་རྣམ་པར་མ་བཞག་པ་དང་བཞག་པ་
གཉིས་ལས། མ་བཞག་པའི་རྩེ་མོ་ཆུང་ངུའི་དམིགས་པ་ནི། གཟུགས་ཚོར་སོགས་བདེན་
ཞེན་གྱིས་གནས་བྱར་མེད་པའམ་མི་གནས་པས་ཁྱད་པར་དུ་བྱས་པ་དེ་ཡིན་ལ། དེ་ལྟར་མི་
གནས་པའི་རྒྱུ་མཚན་ནི་གཟུགས་ལ་སོགས་པའི་ཆོས་དེ་དག་ནི་དོན་དམ་པར་དེ་ཡི་ངོ་བོར་
རང་བཞིན་མེད་པས་སོ། །རྣམ་པ་ནི། གཟུགས་སོགས་དང་དེ་ཡི་ཆོས་ཉིད་དེ་དག་
ཕན་ཚུན་གཅིག་གི་རང་བཞིན་གཅིག་ཏུ་རྟོགས་པའོ། །བདེན་པ་བཞག་པའི་རྩེ་ཆུང་གི་
དམིགས་པ་ནི། གཟུགས་སོགས་དེ་རྣམས་དོན་དམ་པར་མི་རྟག་པ་དང་སྡུག་བསྔལ་བ་ལ་
སོགས་པར་མི་གནས་པས་ཁྱད་པར་དུ་བྱས་པ་ཡིན་ལ། དེར་མི་གནས་པའི་རྒྱུ་མཚན་ནི་
གཟུགས་སོགས་དེ་རྣམས་དོན་དམ་པར་དེ་ཡི་ངོ་བོས་སྟོང་པས་སོ། །རྣམ་པ་ནི། མི་

རྟག་སོགས་དང་དེའི་ཆོས་ཉིད་དེ་དག་ཕན་ཚུན་གཅིག་གི་རང་བཞིན་གཅིག་ཏུ་རྟོགས་པའོ། །
བདེན་པ་བཞག་པ་འདི་ལ་འཆད་ཚུལ་གཞན་ཡང་ཡོད་དོ། །རྩེ་མོ་འབྲིང་གི་དམིགས་པ་ནི།
གཟུགས་སོགས་ཆོས་རྣམས་དོན་དམ་པར་མཚན་མར་མི་འཛིན་པ་གང་ཡིན་པས་ཁྱད་པར་དུ་
བྱས་པ་དེ་དང༌། རྣམ་པ་ནི། གཟུགས་སོགས་དེ་དག་བདེན་གྲུབ་ཀྱི་མཚན་མར་མ་
གྲུབ་པའམ་མི་མཐོང་བའི་ཕྱིར་ན་དེ་ལྟར་རྟོགས་པ་དེའོ། །རྩེ་མོ་ཆེན་པོའི་དམིགས་པ་ནི།
དོན་དམ་ལ་དཔྱོད་པའི་ཤེས་རབ་ཀྱིས་ནི་ཡོངས་སུ་རྟོག་ཅིང་དཔྱོད་པའི་གཞིར་གྱུར་པའི་
གཟུགས་ལ་སོགས་པ་ཡིན་ལ། རྣམ་པ་ནི། དམིགས་ཡུལ་དེ་དག་བདེན་མེད་དུ་རྟོགས་
པ་ཉིད་ཡིན་ཏེ། དེ་དག་གི་འཁོར་གསུམ་པོ་ཐམས་ཅད་བདེན་གྲུབ་ཏུ་དམིགས་སུ་མེད་
པར་ཡེ་ཤེས་དེས་རྟོགས་པའི་ཕྱིར་རོ། ༧ །སློབ་དཔོན་གྱི་ལུགས་ལ། རྩེ་མོ་ཆུང་ངུའི་
དམིགས་པ་ནི། གཟུགས་སོགས་ལ་དོན་དམ་པར་བདེན་ཞེན་གྱིས་མི་གནས་པ་སྟེ་གནས་
བྱར་མེད་པས་ཁྱད་པར་དུ་བྱས་པ་དེ་ཡིན་ལ། གནས་བྱར་མེད་པའི་རྒྱུ་མཚན་ནི་གཟུགས་
ལ་སོགས་པ་དེ་དག་ནི་དོན་དམ་པར་གཟུགས་སོགས་དེ་ཡི་ངོ་བོར་རང་བཞིན་གྱིས་མེད་པས་
སོ། །རྣམ་པ་ནི། གཟུགས་སོགས་དང་དེ་དག་གི་སྟོང་པ་ཉིད་དག་ཕན་ཚུན་གཅིག་གི་རང་
བཞིན་གཅིག་པ་སྟེ་དོན་དམ་པར་ཐ་དད་དུ་དབྱེར་མེད་ལ། དེའི་ཕྱིར་གཟུགས་སོགས་དེ་དག་
ལ་དོན་དམ་པར་རྟག་མི་རྟག་ལ་སོགས་པ་ཉིད་དུ་རྣམ་པར་མི་གནས་པར་རྟོགས་པའོ། །
རྩེ་མོ་འབྲིང་གི་དམིགས་པ་ནི། མི་རྟག་པ་སོགས་དང་དེ་དག་གི་སྟོང་པ་ཉིད་རྣམས་ནི་
དོན་དམ་པར་དེ་དང་དེ་ཡི་ངོ་བོས་སྟོང་པའི་ཕྱིར་མི་རྟག་སོགས་དང་སྟོང་ཉིད་དེ་དག་ཕན་ཚུན་
གཅིག་གི་རང་བཞིན་གཅིག་པ་སྟེ་ཐ་དད་དུ་དབྱེར་མེད་པས་ཁྱད་པར་དུ་བྱས་པའི་གཟུགས་
སོགས་ཡིན་ལ། རྣམ་པ་ནི། གཟུགས་སོགས་བདེན་པས་སྟོང་པའི་ཆོས་རྣམས་ལ་དོན་
དམ་པར་བདག་གིར་མི་འཛིན་པ་སྟེ་གཟུང་བྱའི་ངོ་བོས་སྟོང་པ་གང་ཡིན་པ་དེ་དང་དེ་རྟོགས་
པའོ། །རྩེ་མོ་ཆེན་པོའི་དམིགས་པ་ནི། གཟུགས་སོགས་དེ་དག་ལ་དོན་དམ་པར་སྔོ་
སེར་ལ་སོགས་པའི་མཚན་མར་མི་མཐོང་བ་སྟེ་མཚན་མ་དེ་དག་དང་བྲལ་བས་ཁྱད་པར་དུ་
བྱས་པའི་བདེན་བཞི་ཡིན་ལ། མཚན་མར་མི་མཐོང་བའི་རྒྱུ་མཚན་ནི་དོན་དམ་པར་ངོ་བོ་
ཉིད་མེད་པའི་ཕྱིར་རོ། །རྣམ་པ་ནི། གཟུགས་སོགས་བདེན་མེད་དུ་རྟོགས་པ་ཉིད་ཡིན་
ཏེ། དེ་ཁོ་ན་ཉིད་རྟོགས་པའི་ཤེས་རབ་ཀྱིས་ནི་གཟུགས་སོགས་ལ་ཡོངས་སུ་རྟོག་ཅིང་

དཔྱད་པ་ན་ཆོས་ཐམས་ཅད་འཁོར་གསུམ་བདེན་གྲུབ་ཏུ་དམིགས་སུ་མེད་པར་རྟོགས་པའི་
ཕྱིར་རོ། །དེ་ལྟར་རྩེ་མོའི་དམིགས་རྣམ་ལ་འཕགས་སེང་གཉིས་ཀྱིས་འཆད་ཚུལ་གཉིས་
ལས་སྔ་མ་གཙོ་བོར་མདོ་དང་སྦྱར་བའི་དབང་དུ་མཛད་ལ། ཕྱི་མ་བསྟན་བཅོས་ཀྱི་སྒྲས་
ཟིན་གཙོ་བོར་མཛད་པ་ཡིན་ནོ། །དེ་དག་ལ་རྩེ་མོ་ཞེས་བརྗོད་པ་ནི་དྲོད་མན་ཆད་ཀྱི་དགེ་
རྩ་གཡོ་བ་རྣམས་ཀྱི་རྩེ་མོར་སོན་པས་སོ། ༧ །བཟོད་པ་ཆུང་ངུའི་དམིགས་པ་ནི། གཟུགས་
སོགས་དོན་དམ་པར་ངོ་བོ་ཉིད་མེད་པ་ཉིད་ཀྱིས་ཁྱད་པར་དུ་བྱས་པ་དེ་ཡིན་ལ། རྣམ་པ་
ནི། གཟུགས་སོགས་དེ་དག་དོན་དམ་པར་དངོས་པོ་བདེན་གྲུབ་ཏུ་མེད་པ་ཉིད་ཐ་སྙད་དུ་
གཟུགས་སོགས་སྣང་ཚོད་པའི་ངོ་བོ་ཉིད་དུ་རྟོགས་པ་སྟེ་ངོ་བོ་ཉིད་ཀྱི་སྒོ་ནས་སོ། །བཟོད་
པ་འབྲིང་གི་དམིགས་པ་ནི། གཟུགས་སོགས་དེ་དག་སྐྱེ་བ་འཁོར་བའི་རང་བཞིན་དུ་བདེན་
པར་མེད་ཅིང་ངེས་འབྱུང་མྱང་འདས་སུའང་བདེན་པར་མེད་པས་ཁྱད་པར་དུ་བྱས་པ་དེ་ཡིན་
ལ། རྣམ་པ་ནི། འཁོར་འདས་བདེན་པར་མེད་པའི་ཚུལ་དེ་ཉིད་ལ་དམིགས་ནས་བསྒོམ་པ་
ཁོ་ནས་སྒོ་གསུམ་རྣམ་པར་དག་པ་དང་། མཚན་བཟང་དང་ཞིང་ཡོངས་སུ་དག་པ་སྟེ། དག་
པ་ལྔ་འཐོབ་པར་འགྱུར་བའི་རྒྱུར་རྟོགས་པ་སྟེ་རྒྱུའི་སྒོ་ནས་སོ། །བཟོད་པ་ཆེན་པོའི་དམིགས་
པ་ནི། ཆོས་དེ་དག་རྣམས་ལ་རང་སྤྱིའི་མཚན་ཉིད་དོན་དམ་པར་མི་འཐད་པས་ན་མཚན་
མ་མེད་པས་ཁྱད་པར་དུ་བྱས་པའི་གཟུགས་སོགས་ཡིན་ལ། རྣམ་པ་ནི། ། གཟུགས་
སོགས་གང་ཡིན་པ་དེ་ཡི་རང་རང་གི་མཚན་མར་བདེན་གྲུབ་ཏུ་མི་རྟེན་པ་སྟེ་རང་སྤྱིའི་མཚན་
མ་རྣམས་ཀྱི་རྟེན་དུ་གྱུར་པའི་ཆོས་བདེན་པ་བ་མི་སྲིད་པས་ན། མོས་པ་ཡིད་བྱེད་ཀྱིས་
མཚན་མར་གཟུང་བྱ་མིན་ཞིང་དེ་ཁོ་ན་ཉིད་ཡིད་བྱེད་ཀྱིས་ཀྱང་མཚན་མར་འདུ་ཤེས་པར་བྱར་
མེད་པ་ཉིད་ཡིན་པར་རྟོགས་པའོ། །བཟོད་པ་ཞེས་པ་ནི་མི་སྐྱེ་བའི་ཆོས་ཟབ་མོ་ལ་སྐག་པ་
མངོན་གྱུར་བ་དང་བྲལ་བས་སོ། །ཆོས་མཆོག་ཆུང་ངུའི་དམིགས་པ་ནི། བསྒོམ་བྱ་དཔའ་
བར་འགྲོ་བའི་ཏིང་ངེ་འཛིན་སོགས་དང་དོན་དམ་པར་ཐ་དད་དུ་དབྱེར་མེད་པས་ཁྱད་པར་དུ་
བྱས་པའི་གཟུགས་སོགས་ཡིན་ལ། རྣམ་པ་ནི། སངས་རྒྱས་པ་ན་ཏིང་ངེ་འཛིན་དེ་ཡི་
བྱེད་པ་ཞིང་ཐམས་ཅད་དུ་གདུལ་བྱའི་སྐལ་བ་བཞིན་དུ་འབད་མེད་ལྷུན་གྲུབ་ཉིད་དུ་འཇུག་
པར་རྟོག་པ་སྟེ་འབྲས་བུའི་སྒོ་ནས་སོ། ཆོས་མཆོག་འབྲིང་གི་དམིགས་པ་ནི། གང་གི་
རང་བཞིན་རྟོགས་ན་སངས་རྒྱས་རྣམས་ཀྱིས་ལུང་སྟོན་པར་བྱེད་པ་ཉིད་ཀྱི་རྒྱུ་ཁྱད་པར་ཅན་

དང་དོན་དམ་པར་དབྱེར་མེད་པའི་གཟུགས་སོགས་ཡིན་ལ། རྣམ་པ་ནི། བདག་ནི་
ཤེར་ཕྱིན་གྱི་ཏིང་ངེ་འཛིན་ལ་མཉམ་པར་གཞག་པའོ་སྙམ་པ་སོགས་འཁོར་གསུམ་བདེན་གྲུབ་
ཏུ་རློམ་པ་རགས་པ་ཟད་པའོ། །ཆོས་མཆོག་ཆེན་པོའི་དམིགས་པ་ནི། ཆོས་ཉིད་སྤྲོས་
བྲལ་གྱི་ངོར་སྒོམ་ཏིང་ངེ་འཛིན། སྒོམ་པ་པོ་བྱང་སེམས། བསྒོམ་བྱ་ཤེར་ཕྱིན་གྱི་འཁོར་
གསུམ་པོ་ཕན་ཚུན་ངོ་བོ་གཅིག་པས་ཁྱད་པར་དུ་བྱས་པའི་གཟུགས་སོགས་ཡིན་ལ། རྣམ་
པ་ནི། ཏིང་ངེ་འཛིན་གྱི་འཁོར་གསུམ་དུ་རྣམ་པར་མི་རྟོག་པའི་ལན་ནི་བྱང་ཆུབ་སྒྲུབ་པའི་
ཐབས་དམ་པ་ཉིད་དུ་རྟོགས་པའོ། །འདིའང་དོན་དམ་པར་ཏིང་ངེ་འཛིན་དུ་བརྟག་བྱར་མ་
གྲུབ་པར་རྟོགས་པ་ནི་ཆོས་ཉིད་ཀྱི་རྣམ་པའོ། །དེ་དག་ལ་ཆོས་མཆོག་ཅེས་བརྗོད་པ་ནི་འཇིག་
རྟེན་པའི་ཆོས་ཟག་བཅས་ཐམས་ཅད་ཀྱི་མཆོག་ཏུ་གྱུར་ཅིང་ཟག་མེད་རང་སྟོབས་ཀྱིས་གསར་
དུ་འདྲེན་པས་སོ། །དེ་རྣམས་ལས་གོང་སྨོས་ལྟར་ངོ་བོ་ཉིད་ཀྱི་སྒོ་ནས་དམིགས་པ་
སོགས་དམིགས་བསལ་ཅན་གསུམ་པོ་མ་གཏོགས་གཞན་དགུ་ནི་ཆོས་ཉིད་ཀྱི་རྣམ་པའི་སྒོ་ནས་
དམིགས་པ་ཡིན་ནོ། །དེ་དག་གི་དོན་བསྡུ་བ་ནི། བཤད་མ་ཐག་པ་དེ་ལྟར་ཐེག་ཆེན་གྱི་
ངེས་པར་འབྱེད་པའི་ཆ་དང་མཐུན་པ་དྲོད་སོགས་ནི་རེ་རེ་ལའང་ཆུང་དང་འབྲིང་དང་ཆེན་པོ་
རྣམ་པ་གསུམ་རེར་དབྱེར་ཡོད་པ་ཡིན་ནོ། ༧ །གཉིས་པ་སྤང་བྱ་རྟོག་པའི་ཁྱད་པར་ལ་
གཉིས་ལས། དང་པོ་གཟུང་རྟོག་ནི། གཞི་ཀུན་ནས་ཉོན་མོངས་པའི་རྟེན་ཅན་དང་དེ་
ཡི་གཉེན་པོ་རྣམ་བྱང་གི་རྟེན་ཅན་དུ་དབྱེ་བ་ཡིས་ཤེས་སྒྲིབ་གཟུང་བར་རྟོག་པ་རྣམ་པ་གཉིས་
སུ་ཡོད་པ་ནི་རྩ་བའི་དབྱེ་བ་ཡིན་ལ། ཡན་ལག་གི་སྒོ་ནས་དབྱེ་ན། སྔ་མ་ཤེས་སྒྲིབ་
ཀུན་ཉོན་གཟུང་རྟོག་ལ་རྨོངས་པ་སོགས་ལ་དམིགས་པ་དང་། ཕྱི་མ་ཤེས་སྒྲིབ་རྣམ་བྱང་
གཟུང་རྟོག་ལ་ཕུང་པོ་སོགས་ལ་དམིགས་པའི་བྱེ་བྲག་གིས་ཤེས་སྒྲིབ་ཀུན་བྱང་གཟུང་རྟོག་དེ་
གཉིས་ལ་ནི་སོ་སོར་རྣམ་པ་དགུ་དགུ་ཡོད་དོ། །དེ་ལ་དང་པོ་ཀུན་ཉོན་གཟུང་རྟོག་རྨོངས་
སོགས་དགུ་ཡོད་པའི་རྨོངས་པ་ནི། ཉོན་མོངས་ཅན་གྱི་མ་རིག་པ་ཡིན་ལ། དེ་ནས་ཟག་
བཅས་ཀྱི་ཕུང་པོ། མིང་གཟུགས་ལ་བདག་དང་བདག་གིར་འཛིན་པས་འཇིག་ལྟ། རྟག་
ཆད་ཀྱི་མཐའ་གཉིས་ལ་ཆགས་པ་མཐར་ལྟ། ཀུན་བྱང་ལ་བླང་བྱ་དང་དོར་བྱར་མི་ཤེས་པ་
མ་དད་པ། འཕགས་ལམ་ལ་སྤྲོ་བས་མི་གནས་པ་ལེ་ལོ། ཟག་བཅས་ཀྱི་ཚོར་བའི་དམིགས་
པ་བདེ་སྡུག་བར་མ་གསུམ། ཆགས་སྡང་གི་གཞི་བདག་དང་གཞན་དུ་འཛིན་པ། སྡུག་

བསྔལ་གྱི་སྡུག་བསྔལ་ཏེ་སྤང་བྱའི་ཡུལ་དགུ་ལ་དམིགས་ནས་ལོངས་སྤྱད་བྱར་བདེན་པར་
འཛིན་པའོ། །གཉིས་པ་རྣམ་བྱང་གཟུང་རྟོག་ཕུང་སོགས་དགུ་ནི། རྣམ་བྱང་དུ་མ་སྤུངས་
པའི་ཕུང་པོ། རྣམ་བྱང་གི་བདག་རྐྱེན་དུ་གྱུར་པའི་སྐྱེ་མཆེད། རྣམ་བྱང་གི་ཉེར་ལེན་དུ་
གྱུར་པའི་ཁམས། རྣམ་བྱང་གི་རྟེན་འབྲེལ་ལུགས་ལྡོག །སྤྲོས་པ་དང་བྲལ་བའི་སྟོང་
ཉིད། ཐེག་ཆེན་གྱི་སྤྱོད་པ་ཕྱིན་དྲུག །ཤེས་བཟོད་བཅུ་དྲུག་གི་ངོ་བོའི་མཐོང་ལམ།
བསམ་གཏན་གཟུགས་མེད་ཀྱི་ངོ་བོའི་སྒོམ་ལམ། བསླབ་པ་ཡོངས་སུ་རྫོགས་པའི་མི་སློབ་
ལམ་སྟེ་བླང་བྱའི་ཡུལ་དགུ་ལ་དམིགས་ནས་ལོངས་སྤྱོད་བྱར་བདེན་པར་འཛིན་པའོ། །
གཉིས་པ་འཛིན་རྟོག་ལ། གང་ཟག་རྫས་ཡོད་དུ་འཛིན་པ་ལ་དམིགས་པ་དང་། སྐྱེས་བུ་
བཏགས་པར་ཡོད་པར་འཛིན་པ་ལ་དམིགས་པའི་རྟེན་ཅན་གྱིས་ཤེས་སྒྲིབ་འཛིན་པར་རྟོག་
པའང་རྣམ་པ་གཉིས་སུ་དབྱེར་ཡོད་པར་འདོད་ལ། དེ་ནི་རྩ་བའི་དབྱེ་བ་ཡིན་ལ། ཡན་
ལག་གི་སྒོ་ནས་དབྱེ་ན། སྔ་མ་ཤེས་སྒྲིབ་རྫས་འཛིན་རྟོག་པ་ལ་རང་དབང་བའི་བདག་
སོགས་ངོ་བོ་ལ་དམིགས་པ་དང༌། ཕྱི་མ་ཤེས་སྒྲིབ་བཏགས་འཛིན་རྟོག་པ་ལ་ཕུང་པོ་
སོགས་ཀྱི་རྟེན་ནམ་ཡུལ་དགུ་ལ་དམིགས་པ་ལས་སྔ་མ་གཟུང་རྟོག་དེ་བཞིན་དུ་འཛིན་རྟོག་
གཉིས་ལའང་སོ་སོར་རྣམ་པ་དགུ་དགུ་ཡོད་པ་ཡིན་ནོ། །དེ་ལ་དང་པོ་རྫས་འཛིན་རྟོག་པ་
ལ་རང་དབང་བའི་བདག་སོགས་དགུ་ཡོད་པའི་རང་དབང་བའི་བདག་ནི། བདག་རང་དབང་
ཅན་དུ་འཛིན་པའི་འཛིན་པ་ལ་དམིགས་ནས་ལོངས་སྤྱོད་བྱེད་དུ་བདེན་པར་འཛིན་པ་ཡིན་ལ།
རང་དབང་ཅན་ནི་དམིགས་ཡུལ་རྫས་འཛིན་དེའི་འཛིན་སྟངས་ཡིན་གྱི། ཤེས་སྒྲིབ་རྟོག་
པའི་འཛིན་སྟངས་མིན་ནོ། །དེ་ནས་ཕུང་པོ་ལ་རང་དབང་བའི་བདག་ཟླ་མེད་པའི་གཅིག་
པུར་འཛིན་པ། སྐྱེ་མཆེད་ལ་རང་དབང་བའི་བདག་རྣམ་ཤེས་ཀྱི་སྒོ་འབྱེད་པའི་རྒྱུར་འཛིན་
པ། ཁམས་ལ་ལྟ་བ་པོ་ལ་སོགས་པའི་རང་དབང་བའི་བདག་ཏུ་འཛིན་པ། ཀུན་ཉོན་ལ་
རང་དབང་བའི་བདག་ཏུ་འཛིན་པ། འཇིག་རྟེན་པའི་ལམ་གྱིས་ཆགས་བྲལ་ལ་རང་དབང་
བའི་བདག་ཏུ་འཛིན་པ། བདེན་བཞིའི་ཆོས་ཉིད་མངོན་སུམ་དུ་མཐོང་བའི་མཐོང་ལམ་
དང༌། རྣམ་ཐར་དང་མཐར་གནས་ཀྱི་ངོ་བོར་གྱུར་པའི་སྒོམ་ལམ་དང་། སློབ་པའི་
དགོས་པ་བསྒྲུབས་ཟིན་པའི་མི་སློབ་ལམ་སྟེ་ལམ་གསུམ་ལ་རང་དབང་བའི་བདག་ཏུ་འཛིན་པ་
སྟེ་འཛིན་པ་དགུ་ལ་དམིགས་ནས་ཡུལ་ལ་ལོངས་སྤྱོད་བྱེད་དུ་བདེན་པར་འཛིན་པའོ། །

གཉིས་པ་བཏགས་འཛིན་རྟོག་པ་ལ་ཕུང་སོགས་དགུ་ཡོད་པའི་ཕུང་པོ་ནི་གཟུགས་ཀྱི་ཕུང་པོ་
སོགས་ལྔ་ཡིན་ལ། དེ་ནས། མིག་གི་སྐྱེ་མཆེད་སོགས་བཅུ་གཉིས། གཟུགས་ཀྱི་
ཁམས་སོགས་བཅོ་བརྒྱད། མ་རིག་པ་སོགས་རྟེན་འབྲེལ་བཅུ་གཉིས། དྲན་ཉེ་སོགས་
བྱང་ཕྱོགས་སོ་བདུན། རྣམ་ཐར་སྒོ་གསུམ་གྱི་ངོ་བོའི་མཐོང་ལམ། བསམ་གཏན་གཟུགས་
མེད་ཀྱི་ངོ་བོའི་སྒོམ་ལམ། ཉན་རང་སོགས་ལས་ཕུལ་དུ་བྱུང་བ་སྟོང་ཉིད་རྟོགས་པའི་ཁྱད་
པར་ལམ། སྟོབས་བཅུ་ལ་སོགས་པ་མི་སློབ་ལམ་སྟེ་དགུ་ལ་སྐྱེས་བུ་བཏགས་པར་
འཛིན་པའི་འཛིན་པ་ལ་དམིགས་ནས་ཡུལ་ལ་ལོངས་སྤྱོད་བྱེད་དུ་བདེན་པར་འཛིན་པའོ། །
གསུམ་པ་ཡོངས་འཛིན་ཀྱི་ཁྱད་པར་ནི། འཕགས་པའི་ལུགས་ལྟར་ན། སྟོང་ཉིད་ཟབ་
མོའི་དོན་ལ་སེམས་མི་འགོང་བ་ཉིད་ལ་སོགས་པའི་ཐབས་མཁས་དང་། དེ་ཡི་མི་མཐུན་
ཕྱོགས་ཉན་རང་གི་ཡིད་བྱེད་དང་བདེན་ཞེན་ཅི་རིགས་བོར་བ་སྟེ་མི་ལྡན་པའི་བྱང་སེམས་སྦྱོར་
ལམ་པའི་རྒྱུད་ཀྱི་ཡེ་ཤེས་དེ་སྲིད་ཞིའི་མཐའ་འགོག་བྱེད་ཡིན་པས་ན་རྣམ་པ་ཀུན་ཏུ་བྱང་
སེམས་དེའི་ནང་གི་ཡོངས་འཛིན་ཡིན་ལ། བྱང་སེམས་སྦྱོར་ལམ་པ་ལ་བདེན་གྲུབ་ཀྱི་ངོ་བོ་
ཉིད་མེད་པ་སོགས་སྟོང་ཉིད་ཟབ་མོའི་དོན་སྟོན་པར་བྱེད་ཅིང་། དགེ་བའི་བཤེས་གཉེན་
དེ་ཡི་མི་མཐུན་ཕྱོགས་བདུད་དང་སྡིག་གྲོགས་བོར་བའམ་སྤོང་བར་བྱེད་པའི་ཐབས་སྟོན་པའི་
མཆོག་གི་སྤྲུལ་སྐུ་དེ་བྱང་སེམས་དེ་ལ་ཐབས་ཤེས་རྫོགས་པར་འདོམས་པ་པོ་ཡིན་པའི་ཕྱིར་
རྣམ་པ་ཀུན་ཏུ་དེའི་ཕྱིའི་ཡོངས་འཛིན་ཡིན་ནོ། །ཞེས་རྐང་པ་དང་པོ་དང་ཐ་མ་སྦྲེལ་བ་
ཐབས་མཁས་དང༌། གཉིས་པ་དང་ཐ་མ་སྦྲེལ་བ་དགེ་བཤེས་དང་། གསུམ་པ་གཉིས་
ཀའི་མི་མཐུན་ཕྱོགས་སྟོན་པ་ལ་སྦྱར་རོ། །སློབ་དཔོན་གྱིས་རྒྱན་སྣང་དང་འགྲེལ་པར་འདི་
དག་ཁྱད་པར་གསུམ་ལྡན་གྱི་ཡོངས་འཛིན་འཆད་པ་ལ་སྦྱར་ནས་གསུངས་ཏེ། ཐབས་
མཁས་ཀྱི་ཁྱད་པར་ནི། སྟོང་ཉིད་འཇིགས་པའི་གནས་མིན་པ་ལ་འཇིགས་པའི་དངང་བ་
དང༌། དེ་ལ་རྒྱུན་དུ་འཇིགས་པའི་སྐྲག་པ་དང་། སྟོང་ཉིད་ངེས་པར་གྱུར་པའི་ཀུན་ཏུ་
སྐྲག་པ་རྣམས་ཀྱི་གཉེན་པོར་གདུལ་བྱའི་སེམས་སྟོང་ཉིད་ལ་མི་འགོང་བ་ཉིད་དང་། ལ་
སོགས་ཞེས་པས་མི་སྐྲག་པ་དང་ཀུན་ཏུ་མི་སྐྲག་པར་བྱེད་པ་དང་། ཆོས་སྟོན་པའི་ཁྱད་པར་
ནི། གདུལ་བྱའི་བསམ་པ་བཞིན་དུ་ཆོས་རྣམས་བདག་གཉིས་ཀྱི་ངོ་བོ་ཉིད་དུ་མེད་པའི་
ཚུལ་དང༌། སེམས་བསྐྱེད་དང་ཕྱིན་དྲུག་སོགས་སྨིན་གྲོལ་གྱི་ལམ་སྟོན་པར་བྱེད་པ་དང་།

འགལ་རྐྱེན་སྤོང་པའི་ཁྱད་པར་ནི། ཕར་ཕྱིན་དྲུག་པོ་དེ་ཡི་མི་མཐུན་ཕྱོགས་སེར་སྣ་སོགས་
བོར་བ་སྟེ་འདོར་བར་བྱེད་དུ་འཇུག་པའི་མཆོག་གི་སྤྲུལ་སྐུ་ནི་བྱང་སེམས་སྦྱོར་ལམ་དེ་ལ་ཐེག་
ཆེན་གྱི་ལམ་རྫོགས་པར་འདོམས་པའི་དགེ་བཤེས་ཡིན་པའི་ཕྱིར་རྣམ་པ་ཀུན་ཏུ་དེའི་ཡོངས་
འཛིན་ཡིན་ནོ་ཞེས་དངོས་བསྟན་ཕྱིའི་ཡོངས་འཛིན་ལ་སྦྱར་ནས་ནང་གི་ཡོངས་འཛིན་ཤུགས་
བསྟན་དུ་མཛད་དོ། །མདོར་བསྟན་སྐབས་ཡོངས་འཛིན་རྟོག་པའི་གོང་དུ་བསྟན་པ་ནི་ཚིགས་
བཅད་སྦྱར་སླ་བའི་ཆེད་དང་། རྒྱས་བཤད་དུ་རྟོག་པའི་རྗེས་སུ་ཡོངས་འཛིན་བསྟན་པ་ནི་
ཡོངས་འཛིན་དེའི་སྟོབས་ཀྱིས་སྔར་བཤད་པའི་ཁྱད་ཆོས་དེ་རྣམས་སྦྱོར་ལམ་གྱི་ཁྱད་པར་དུ་
འགྱུར་རོ་ཞེས་སྟོན་པའི་ཆེད་དོ། །
༈ བཞི་པ་རིགས་ལ་གཉིས་ལས། དང་པོ་དངོས་ནི། བྱང་སེམས་ཀྱི་རྒྱུད་ཀྱི་
ཆོས་དབྱིངས་གང་ཞིག་ཐེག་ཆེན་སྒྲུབ་པའི་དངོས་ཀྱི་རྟེན་གཞི་བྱེད་པ་དེ་ལ་ཐེག་ཆེན་སྒྲུབ་པའི་
རྟེན་རང་བཞིན་གནས་རིགས་ཞེས་བྱ་ཞིང་། དེ་ལ་དབྱེ་ན། འདིར་སྨོས་རྟེན་ཆོས་སྒྲུབ་
པ་བཅུ་གསུམ་གྱི་སྒོ་ནས་ཕྱེ་བའི་ཆོས་ཉིད་བཅུ་གསུམ་ཡོད་དེ། ཐེག་ཆེན་གྱི་འཇིག་རྟེན་
པའི་ལམ་སྦྱོར་ལམ་དྲོད་སོགས་ངེས་འབྱེད་ཆ་མཐུན་བཞི་དང༌། འཇིག་རྟེན་ལས་འདས་
པའི་ལམ་མཐོང་ལམ་སྒོམ་ལམ་གཉིས་ཏེ་རྟོགས་པ་ཡི་ནི་ཆོས་དྲུག་གི་སྒྲུབ་པ་རྣམ་པ་དྲུག་
དང་། དེ་བཞིན་དུ་མཐོང་སྒོམ་གྱི་ལམ་དེ་དག་སྐྱེས་པའི་སྟོབས་ཀྱིས་རྐུན་པོ་ཕྱིར་ཕྱུང་བ་
དང་སྒོ་འཕར་གཅད་པ་དུས་མཉམ་པ་བཞིན་དུ་སྤང་བྱ་རང་རང་གི་དངོས་ཀྱི་གཉེན་པོ་བར་
ཆད་མེད་ལམ་དེ་དག་སྐྱེ་བ་ལ་མངོན་དུ་ཕྱོགས་པ་དང༌། དེ་དང་དེའི་ངོས་སྐལ་གྱི་སྤང་བྱའི་
ས་བོན་རྣམས་ནི་འགག་པའམ་སྤོང་བ་ལ་མངོན་དུ་ཕྱོགས་པ་དུས་མཉམ་པ་གཉིས་ནི་རིམ་པར་
གཉེན་པོའི་སྒྲུབ་པ་དང་སྤོང་བའི་སྒྲུབ་པ་སྟེ་སྒྲུབ་པ་གཉིས་དང༌། དེ་ནས་རང་རང་གི་ངོས་
སྐལ་གྱི་སྤང་བྱ་དེ་དག་ཡོངས་སུ་གཏུགས་པ་སྟེ་ཟད་པ་རྣམ་གྲོལ་ལམ་གྱི་སྒྲུབ་པ་དང་། ས་
བརྒྱད་པར་སྲིད་ཞི་གཉིས་ཀྱི་མཐར་འགོག་བྱེད་སྟོང་ཉིད་རྟོགས་པའི་ཤེས་རབ་སྙིང་བརྩེར་
བཅས་པའི་སྒྲུབ་པ་དང༌། ས་དགུ་པར་ཐབས་ཤེས་ཁྱད་པར་ཅན་སྐྱེས་ཤིང་སོ་སོར་ཡང་དག་
པར་རིག་པ་ལ་དབང་ཐོབ་པ་སློབ་མ་ཉན་ཐོས་སོགས་དང་མཐུན་མོང་མིན་པ་ཉིད་ཀྱི་སྒྲུབ་པ་
དང༌། ས་བཅུ་པའི་རྗེས་ཐོབ་ཏུ་གདུལ་བྱའི་བསམ་པ་བཞིན་དུ་དྲང་ངེས་ཀྱི་ཆོས་སྟོན་པའི་
སྒོ་ནས་གཞན་དོན་བྱེད་ཚུལ་སངས་རྒྱས་དང་རྗེས་སུ་མཐུན་པ་ཐོབ་པ་གཞན་གྱི་དོན་གྱི་གོ་

རིམ་གྱི་སྒྲུབ་པ་དང་། ས་བཅུ་པའི་ཁྱད་པར་གྱི་ལམ་ལ་ཤེས་བྱ་ཇི་ལྟ་ཇི་སྙེད་ལ་ཡེ་ཤེས་
སྩོལ་བ་མི་མངའ་བར་འཇུག་པའི་སྒྲུབ་པ་ཐོབ་ལ། དེ་ལྟའི་སྒྲུབ་པ་བཅུ་གསུམ་པོ་དེ་དག་
གི་རྟེན་དྲི་བཅས་ཀྱི་ཆོས་ཉིད་དེ་ལ་རང་བཞིན་གནས་རིགས་ཞེས་བྱ་བ་ཡིན་ནོ། །དེ་ལྟར་
དམིགས་བྱེད་སྒྲུབ་པ་བཅུ་གསུམ་པོ་དེས་དམིགས་བྱ་རང་རང་གི་རྟེན་ཆོས་ཉིད་དེ་ལ་དམིགས་
ཏེ་གོམས་པར་བྱས་པ་ལ་བརྟེན་པ་སྒྲུབ་པ་རང་ཉིད་གོང་འཕེལ་དུ་འགྲོ་བས་ན་རྟེན་ཆོས་ཉིད་
དེ་རང་བཞིན་གནས་རིགས་སུ་འཇོག་པ་ཡིན་ནོ། །ཡང་འགའ་ཞིག་ཏུ། གཉེན་པོ་བར་
ཆད་མེད་ལམ། སྤོང་བ་རྣམ་གྲོལ་ལམ། སྤོང་གཉེན་དེ་དག་ལ་བདེན་ཞེན་ཡོངས་སུ་
གཏུགས་པའམ་ཟད་པ་ཁྱད་པར་གྱི་ལམ་ཞེས་གོང་དང་ཅུང་ཟད་མི་འདྲ་བར་གསུངས་པའང་
ཡོད་དོ། །གཉིས་པ་བརྒལ་ལན་ལ་གཉིས་ལས། རྒོལ་བ་ནི། སེམས་ཅན་གྱི་སེམས་ཀྱི་
ཆོས་ཉིད་རིགས་ཡིན་ན་ཆོས་ཀྱི་དབྱིངས་ལ་ངོ་བོའི་སྒོ་ནས་རིགས་མི་འདྲ་བར་དབྱེར་མེད་
པའི་ཕྱིར་ཐེག་པ་གསུམ་གྱི་རིགས་ནི་ཐ་དད་པ་ཉིད་དུ་དབྱེར་རུང་བ་མ་ཡིན་པར་ཐལ་ལོ་ཞེ་
ན། ལན་ནི། སེམས་ཅན་གྱི་སེམས་ཀྱི་ཆོས་དབྱིངས་སངས་རྒྱས་ཀྱི་རིགས་ཡིན་ན་
གནས་སྐབས་རིགས་ཅན་གསུམ་གྱི་དབྱེ་བ་མི་འཐད་པའི་སྐྱོན་མེད་དེ། བརྟེན་པའི་ཆོས་
ཐེག་གསུམ་གྱི་སྒྲུབ་པ་ཐ་དད་པ་ཉིད་ཀྱི་བྱེ་བྲག་གིས་རྟེན་རིགས་དེ་ཡི་དབྱེ་བ་ཡོངས་སུ་
བརྗོད་པའི་ཕྱིར། དཔེར་ན་ཉེར་ལེན་འཇིམ་པ་གཅིག་ལས་གྲུབ་ཅིང་ལྷན་ཅིག་བྱེད་རྐྱེན་
མེ་ལྕེ་གཅིག་གིས་སོ་བཏང་བའི་རྟེན་རྫ་བུམ་རྣམས་བརྟེན་པ་སྦྲང་རྩི་དང་ལི་ཁ་ར་དང་ཞོ་
སོགས་བཅུད་མི་འདྲ་བའི་དབང་གིས་དེ་དང་དེའི་སྣོད་ཅེས་སོ་སོར་འཇོག་པ་བཞིན་ནོ་ཞེས་
སམ། ཡང་ན་རྟེན་རྫ་བུམ་གཅིག་ཉིད་བརྟེན་པ་སྦྲང་རྩི་སོགས་བཅུད་མི་འདྲ་བས་ཐ་དད་པའི་
ཐ་སྙད་བྱེད་པ་བཞིན་ཞེས་སྦྱར་རོ།།
༈ ལྔ་པ་སྒྲུབ་པའི་དམིགས་པ་ནི། ཐེག་ཆེན་སྒྲུབ་པའི་དམིགས་པ་གང་ཞེ་ན།
ཐེག་ཆེན་སྒྲུབ་པས་སྒྲོ་འདོགས་གཅད་པར་བྱ་བའི་གཞིར་གྱུར་པའི་ཤེས་བྱའི་ཆོས་རྣམས་
ཐམས་ཅད་དེ་ཡིན་ལ། དེ་ཡང་དབྱེ་ན་བཅུ་གཅིག་ཡོད་དེ། བླང་བྱ་དགེ་བ་དང་ལ་
སོགས་པས་བསྟན་པ་དོར་བྱ་མི་དགེ་བ་དང་བཏང་སྙོམས་སུ་གཞག་བྱ་ལུང་མ་བསྟན་ཏེ་རྩ་
བའི་དབྱེ་བ་གསུམ་ཡིན་ལ། དེ་ལས་ཕྱེ་ན། བྱིས་པའི་སྐྱེ་བོ་ཐམས་ཅད་ཀྱི་རྒྱུད་དང་
འབྲེལ་བའི་དགེ་བཅུ་སོགས་འཇིག་རྟེན་པ་ཡི་རྟོགས་པ་དང་། འཕགས་པ་རྣམས་ཀྱི་རྒྱུད་ཀྱིས་

བསྡུས་པའི་བསམ་གཏན་བཞི་སོགས་གང་དག་འཇིག་རྟེན་ལས་འདས་པའི་ལམ་དུ་འདོད་པ་
དེ་རྣམས་དང་། བདག་ལྟ་ལས་བྱུང་ཞིང་བདག་ལྟའི་གཉེན་པོའི་ཕྱོགས་མ་ཡིན་པའི་ཟག་
བཅས་ཉེར་ལེན་གྱི་ཕུང་པོ་དང་། བདག་ལྟའི་གཉེན་པོ་བྱེད་པའི་ཟག་པ་མེད་པའི་ཆོས་
འཕགས་རྒྱུད་ཀྱི་དྲན་པ་ཉེར་གཞག་བཞི་སོགས་དང༌། ཆོས་གང་དག་རྒྱུ་རྐྱེན་ལ་རག་ལས་
པའི་འདུས་བྱས་ལམ་བདེན་དང་། རྒྱུ་རྐྱེན་ལ་མི་ལྟོས་པའི་འདུས་མ་བྱས་འགོག་པའི་བདེན་པ་
དང་། འཕགས་པ་ཐམས་ཅད་ཀྱི་རྒྱུད་ལ་འབྱུང་བའི་བསམ་གཏན་བཞི་སོགས་སློབ་མ་ཉན་
ཐོས་དང་ཐུན་མོང་བའི་ཆོས་རྣམས་དང༌། སྟོབས་བཅུ་ལ་སོགས་པའི་ཆོས་གང་དག་ཐུབ་པ་ཁོ་
ནའི་རྒྱུད་ཀྱིས་བསྡུས་པའི་ཐུན་མོང་མིན་པའི་ཡོན་ཏན་རྣམས་ཏེ་བཅུ་གཅིག་ཡོད་ལ། བྱང་
སེམས་སྒྲུབ་པའི་དམིགས་པ་ལ་འཇུག་པའི་ཚེའང་རིམ་པ་དེ་ལྟར་དུ་དཔྱོད་པར་བྱེད་དེ། ཐོག་
མར་ཆོས་ཐམས་ཅད་བླང་བྱ་དོར་བྱ་བཏང་སྙོམས་སུ་གཞག་བྱ་གསུམ་དུ་ཕྱེ་ཞིང་། དེ་ནས་
བླང་བྱ་དགེ་བ་ལའང་དང་པོར་བླང་བྱ་འཇིག་རྟེན་པ་དང་ཕྱིས་བླང་བྱ་འཇིག་རྟེན་ལས་འདས་
པ་གཉིས། དེ་ནས་ཕྱི་མ་དེས་སྤང་བྱ་ཟག་བཅས་དང་ངོ་བོ་ཟག་མེད་གཉིས། ཕྱི་མ་ལའང་
གཉེན་པོ་དངོས་ཟག་མེད་ལམ་བདེན་དང་། དེའི་བྲལ་འབྲས་ཟག་མེད་འགོག་བདེན་གཉིས།
དེ་དག་ལའང་ཐུན་མོང་དང་ཐུན་མོང་མིན་པའི་ཡོན་ཏན་གཉིས་སུ་ཕྱེ་ནས་སྒྲོ་འདོགས་གཅོད་
པ་ཡིན་ནོ། །འདིར་རྐང་པ་དང་པོ་སྤྱིར་བསྟན། གཉིས་པ་ཅུང་ཟད་ཕྱེ་བ། ལྷག་མ་
རྒྱས་བཤད་ལ་སྦྱར་བའམ། ཡང་ན་དང་པོ་གཉིས་མདོར་བསྟན། ལྷག་མ་རྒྱས་བཤད་
དུ་བྱའོ།། །
༈ དྲུག་པ་སྒྲུབ་པའི་ཆེད་དུ་བྱ་བ་ནི། གང་གི་ཆེད་དུ་བྱང་སེམས་སྒྲུབ་པ་ལ་འཇུག་
པའི་འབྲས་བུ་མཐར་ཐུག་པ་སྟེ། དེའི་དབྱེ་བ་ནི། སེམས་ཅན་ཀུན་གྱི་མཆོག་ཉིད་ཀྱི་
སེམས་ཆེན་པོ་ནི་དེ་བཞིན་གཤེགས་པའི་ཐུགས་རྗེ་ཆེན་པོ་དང༌། སྒྲིབ་གཉིས་བག་ཆགས་
དང་བཅས་པ་སྤངས་པའི་སྤངས་པ་མཐར་ཐུག་ནི་སྤོང་བ་ཆེན་པོ་སྟེ་ངོ་བོ་ཉིད་སྐུ་དང་། ཤེས་བྱ་
ཐམས་ཅད་མངོན་སུམ་དུ་མཁྱེན་པའི་རྟོགས་པ་མཐར་ཐུག་གམ་རྟོགས་པ་ཆེན་པོ་ནི་རྣམ་
མཁྱེན་ཏེ་དེ་དང་གསུམ་པོ་ཡིན་ལ། ཐོབ་བྱ་མཐར་ཐུག་པ་ཆེན་པོ་གསུམ་གྱི་སྒྲས་བསྟན་
པའམ། ཆེན་པོ་གསུམ་གྱིས་བསྡུས་པ་འདི་དག་གི་དབང་དུ་བྱས་ནས་རང་བྱུང་གི་རྫོགས་
པའི་སངས་རྒྱས་སུ་འགྱུར་རྒྱུའི་བྱང་སེམས་རྣམས་སྒྲུབ་པ་ལ་འཇུག་པ་ཡིན་པས་ན་སྒྲུབ་པའི་

ཆེད་དུ་བྱ་བ་ནི་འདི་དག་ཡིན་པར་ཤེས་པར་བྱའོ།།
༈ བདུན་པ་གོ་སྒྲུབ་ནི། ཕར་ཕྱིན་རེ་རེའི་ནང་དུ་དྲུག་དྲུག་ཚང་བར་བསྡུས་ནས་
ཉམས་སུ་ལེན་པར་འདོད་པའི་བསམ་པ་རྒྱ་ཆེན་པོས་ཟིན་པའི་སེམས་དཔའི་རྣལ་འབྱོར་དེ་ལ་
གོ་ཆའི་སྒྲུབ་པ་ཞེས་བྱ་ལ། དེའི་ཚུལ་ནི། སྦྱིན་པའི་གོ་སྒྲུབ་ཚུལ་ཁྲིམས་ཀྱི་གོ་སྒྲུབ་
སོགས་གོ་སྒྲུབ་དྲུག་པོ་དེ་དག་སོ་སོར་ཏེ་རེ་རེའི་ནང་དུ་སྦྱིན་པའི་སྦྱིན་པའི་གོ་སྒྲུབ་སྦྱིན་པའི་
ཚུལ་ཁྲིམས་ཀྱི་གོ་སྒྲུབ་ལ་སོགས་པ་རྣམ་པ་དྲུག་དྲུག་ཏུ་བསྡུས་པ་ཡིས་ནི་གོ་ཆའི་སྒྲུབ་པ་གང་
ཡིན་པ་དེ་ཉམས་སུ་ལེན་ཚུལ་བསྟན་ཏོ། དེ་དག་གི་དབྱེ་བསྡུའི་ཚུལ་ནི། སྦྱིན་པའི་གོ་
སྒྲུབ་དྲུག་ཀ་སྦྱིན་པའི་གོ་སྒྲུབ་ཏུ་ཆོས་མཐུན་པ་སོགས་ཀྱི་ཕྱིར་བསྡུ་ན་དྲུག་ཏུ་འདུ་ཞིང་། དེ་
ལས་ཕྱེ་ན་སུམ་ཅུ་རྩ་དྲུག་ཏུ་འགྱུར་བས་ན་དྲུག་ཚན་དྲུག་གིས་མདོ་ཇི་ལྟ་བ་བཞིན་དུ་བཤད་པ་
ཡིན་ལ། ཕར་ཕྱིན་རེ་རེའང་ཕར་ཕྱིན་དྲུག་ལྡན་དུ་སྒྲུབ་ཚུལ་སྦྱིན་པ་ལ་མཚོན་ན། རང་
སྦྱིན་པ་གསུམ་གང་རུང་བྱིན་པའི་སྦྱིན་པའི་གོ་སྒྲུབ་ལ་གནས་ནས་གཞན་དེ་ལ་འགོད་པ་སྦྱིན་
པའི་སྦྱིན་པ། དེའི་ཚེ་ཐེག་དམན་གྱི་ཡིད་བྱེད་སྤོང་བ་དེའི་ཚུལ་ཁྲིམས། སློང་མོ་བ་སོགས་
ཀྱིས་གཤེ་བ་ལ་མི་ཁྲོ་བའི་བཟོད་པ། སྦྱིན་སོགས་ཐེག་ཆེན་གྱི་ལམ་ལ་སྤྲོ་བ་བརྩོན་འགྲུས།
རྣམ་མཁྱེན་ཡིད་བྱེད་ཀྱི་རྩེ་གཅིག་པ་བསམ་གཏན། དགེ་རྩ་རྫོགས་བྱང་དུ་མི་དམིགས་
པར་བསྔོ་བ་དེའི་ཤེས་རབ་སྟེ་སྦྱིན་པའི་གོ་སྒྲུབ་དྲུག་གོ །དེ་བཞིན་དུ་ཚུལ་ཁྲིམས་སོགས་
ལའང་ཤེས་པར་བྱའོ། །ས་མཚམས་ཐེག་ཆེན་ཚོགས་ལམ་ནས་རྒྱུན་མཐའི་བར་ནའོ།།
༈ བརྒྱད་པ་འཇུག་སྒྲུབ་ནི། དེ་ལྟར་བསམ་པ་རྒྱ་ཆེན་པོས་གོ་བགོས་པ་ལས་སྦྱོར་
པ་རྒྱ་ཆེ་བས་ཉམས་སུ་ལེན་པ་འཇུག་སྒྲུབ་འབྱུང་ལ། དེ་ནི་ཐེག་པ་ཆེན་པོའི་རྒྱུ་འབྲས་ཀྱི་
ཆོས་ཅི་རིགས་པ་སྦྱོར་བ་བརྩོན་འགྲུས་གཙོ་བོར་གྱུར་པའི་སྒོ་ནས་ཉམས་སུ་ལེན་པའི་སེམས་
དཔའི་རྣལ་འབྱོར་ཏེ། དེ་ལ་དབྱེ་ན་རྣམ་པ་དགུ་ཡོད་དེ། ཐེག་ཆེན་གྱིས་བསྡུས་པའི་
འཇིག་རྟེན་པའི་ལམ་བསམ་གཏན་བཞི་དང་གཟུགས་མེད་བཞི་ལ་འཇུག་པའི་འཇུག་སྒྲུབ་ནི་
ལམ་གྱི་རྟེན་དང་། དེ་ནས་ལམ་དངོས་ལ་འཇུག་པ་ལ། རང་དོན་རྟོགས་པ་ཕུན་ཚོགས་
འཐོབ་བྱེད་སྦྱིན་སོགས་ཕར་ཕྱིན་དྲུག་ལ་འཇུག་པ་དང་། སྤངས་པ་ཕུན་ཚོགས་འཐོབ་བྱེད་
མཐོང་ལམ་སྒོམ་ལམ་སོགས་ལམ་ལ་འཇུག་པ་དང་། གཞན་དོན་ཕུན་ཚོགས་འགྲུབ་པའི་
ཐབས་བྱམས་པ་ལ་སོགས་པ་ཚད་མེད་བཞི་ལ་འཇུག་པ་དང༌། གཞན་དོན་རྣམ་པར་དག་བྱེད་

སྟོང་ཉིད་རྟོགས་པའི་ལྟ་བའི་སྒོ་ནས་བདེན་ཞེན་གྱི་དམིགས་པ་མེད་པ་དང་ལྡན་པ་ལ་འཇུག་
པའི་འཇུག་སྒྲུབ་དང་བཞི་ནི་འཇིག་རྟེན་ལས་འདས་པའི་ལམ་ལ་བརྟེན་ནས་དོན་གཉིས་སྒྲུབ་
པའི་ཐབས་ཡིན་ལ། དེ་ནས་ཕར་ཕྱིན་དྲུག་སོགས་ཐམས་ཅད་ལ་བྱ་བྱེད་ལས་གསུམ་བདེན་
པས་སྟོང་པའི་འཁོར་གསུམ་རྣམ་པར་དག་པའི་སྒོ་ནས་སྒྱུ་མའི་སྐྱེས་བུ་ལྟར་འཇུག་པ་དང་།
དགེ་རྩ་ཐམས་ཅད་ཆེད་དུ་བྱ་བ་ཆེན་པོ་གསུམ་གྱི་དོན་ཁོ་ནར་སྒྱུར་བ་ལ་འཇུག་པ་དང་།
གཞན་དོན་དང་ཚོགས་གཉིས་མྱུར་དུ་རྫོགས་པར་བྱེད་པའི་ཐབས་མངོན་ཤེས་དྲུག་ལ་འཇུག་
པའི་འཇུག་སྒྲུབ་དང་གསུམ་ནི་ཐེག་དམན་ལས་ཁྱད་པར་དུ་བྱེད་པའི་ལམ་ཡིན་ལ། དེས་
ན་འདི་ཡན་ཆད་བརྒྱད་ནི་རྒྱུ་ཐེག་ཆེན་གྱི་ལམ་ལ་འཇུག་པའོ། །དེ་ནས་ཤེས་བྱའི་རྣམ་པ་
ཀུན་མཁྱེན་པའི་རྣམ་མཁྱེན་ལ་བརྟེན་ནས་ཆོས་འཁོར་སྐོར་བའི་ཚུལ་ལ་འཇུག་པའི་འཇུག་
སྒྲུབ་ནི་འབྲས་བུ་ལ་འཇུག་པའོ། །དེ་ལྟ་བུའི་འཇུག་པའི་སྒྲུབ་པ་དགུ་ནི་རྒྱུ་དང་འབྲས་བུས་
བསྡུས་པའི་ཐེག་ཆེན་ལ་འཇུག་ཅིང་གོང་ནས་གོང་དུ་རིམ་གྱིས་འཛེགས་པ་ཡིན་པར་ཤེས་
པར་བྱའོ། །ས་མཚམས་ནི། ཐེག་ཆེན་སྦྱོར་ལམ་དྲོད་ནས་རྒྱུན་མཐའི་བར་ན་ཡོད་དོ།།
༈ དགུ་པ་ཚོགས་སྒྲུབ་ལ་གཉིས། དངོས་དང་། རྟོགས་དཀའ་བྱེ་བྲག་ཏུ་གཤད་
པའོ། །དང་པོ་ནི། དེ་ལྟར་སྦྱོར་བ་ཉམས་ལེན་གྱིས་ཐེག་ཆེན་ལ་ཞུགས་པ་ལས་ཚོགས་
གཉིས་ཀྱི་དཔུང་རྒྱ་ཆེ་བའི་ཚོགས་སྒྲུབ་འབྱུང་ལ། དེ་ནི་ཚོགས་གཉིས་རྒྱ་ཆེན་པོས་ཟིན་
པའི་སྒོ་ནས་ཐེག་ཆེན་སྦྱོར་ལམ་ཆོས་མཆོག་འབྲིང་མན་ཆད་ལས་ཁྱད་པར་འཕགས་ཤིང་རང་
འབྲས་བྱང་ཆེན་དངོས་སུ་འབྱིན་པའི་སེམས་དཔའི་རྣལ་འབྱོར་ཏེ། དེ་ལ་དབྱེ་ན་བཅུ་བདུན་
ཡོད་ལ། དེ་དག་གི་ངོ་བོ་གྲངས་ངེས་དང་བཅས་པ་ནི། སེམས་ཅན་ཐམས་ཅད་སྡུག་
བསྔལ་དང་བྲལ་ནས་མྱང་འདས་ལ་འགོད་པར་འདོད་པ་བརྩེ་བ་སྙིང་རྗེ་ཆེན་པོའི་ཚོགས་སྒྲུབ་
དང༌། དེ་ནས་སྙིང་རྗེའི་དབང་གིས་སྦྱིན་པ་ལ་སོགས་པ་ཕར་ཕྱིན་དྲུག་རང་གིས་སྒྲུབ་ཅིང་
ཕྱིན་དྲུག་གིས་བསྡུས་པའི་བདེ་བ་བཞི་ལ་གཞན་འགོད་པར་བྱེད་དེ། སློང་བ་པོས་འདོད་
པ་རྫོགས་པས་ཚེ་འདིའི་བདེ་བ་ལ་འགོད་པ་སྦྱིན་པའི་ཚོགས་སྒྲུབ་དང་། ཕྱི་མ་མངོན་མཐོའི་
བདེ་བ་ལ་འགོད་པ་ཚུལ་ཁྲིམས་ཀྱི་ཚོགས་སྒྲུབ་དང་། ཏིང་ངེ་འཛིན་ལ་བཀོད་ནས་གཅིག་
ཏུ་ངེས་པའི་བདེ་བ་སྒྲུབ་པ་བཟོད་བརྩོན་བསམ་གཏན་གྱི་ཚོགས་སྒྲུབ་གསུམ་དང༌། ངེས་
པར་ལེགས་པ་གཏན་དུ་བའི་བདེ་བ་སྒྲུབ་པ་ཤེས་རབ་ཀྱི་ཚོགས་སྒྲུབ་སྟེ་དེ་ལྟར་བདུན་ལས་སྔ་

མ་བསམ་པ་དང་ཕྱི་མ་དྲུག་སྦྱོར་བའི་དབང་དུ་བྱས་པ་དང་། དེ་ནས་སེམས་དམིགས་པ་ལ་
གཡོ་མེད་དུ་རྩེ་གཅིག་ཏུ་གནས་པར་བྱེད་པ་ཞི་གནས་ཀྱི་ཚོགས་སྒྲུབ་དང་། དོན་ལ་ཡང་ཡང་
དཔྱད་སྟོབས་ཀྱིས་སྒོམ་བྱུང་གི་མྱོང་བ་ཐོན་པ་ལྷག་མཐོང་གི་ཚོགས་སྒྲུབ་དང་བཅས་པ་དང་།
དེ་གཉིས་ཕན་ཚུན་གཅིག་གི་སྟོབས་ཀྱིས་གཅིག་འདྲེན་པར་ནུས་པ་ཞི་ལྷག་ཟུང་དུ་འབྲེལ་བའི་
ལམ་གྱི་ཚོགས་སྒྲུབ་གང་ཡིན་པ་དང༌། རྣམ་མཁྱེན་ཡིད་བྱེད་དང་མ་བྲལ་བར་གཞན་དོན་
སྒྲུབ་པའི་ཐབས་ལ་མཁས་པའི་ཚོགས་ཀྱི་སྒྲུབ་པ་གང་ཡིན་པ་དང་བཞི་ལས་སྔ་མ་གསུམ་
མཉམ་གཞག་དང་ཕྱི་མ་རྗེས་ཐོབ་ཀྱི་དབང་དུ་བྱས་པ་དང༌། དེ་ནས་སྟོང་ཉིད་རྟོགས་པའི་
ཡེ་ཤེས་ཀྱི་ཚོགས་སྒྲུབ་དང་ནི། ཏིང་ངེ་འཛིན་དུ་མའི་སྒོ་ནས་གཞན་དོན་བྱེད་པའི་བསོད་
ནམས་ཀྱི་ཚོགས་སྒྲུབ་གཉིས་ནི་རིམ་པར་ལྟ་སྤྱོད་ཀྱི་དབང་དུ་བྱས་པ་དང་། མཐོང་ལམ་ལ་
སོགས་པ་ལམ་གྱི་ཚོགས་སྒྲུབ་དང༌། ཆོས་ཀྱི་ཚིག་དོན་སོགས་མི་བརྗེད་པར་འཛིན་པའི་
གཟུངས་ཀྱི་ཚོགས་སྒྲུབ་གཉིས་ནི་ཡོན་ཏན་སྒྲུབ་པ་དང་དམིགས་པ་འཛིན་པའི་དབང་དུ་བྱས་
པ་དང་། དེ་ནས་སའི་ཚོགས་ས་བཅུ་དང་། མཐོང་སྒོམ་གྱི་ངོ་བོར་གྱུར་པའི་གཉེན་
པོའི་ཚོགས་སྒྲུབ་གཉིས་ནི་ཡོན་ཏན་གྱི་རྟེན་བྱེད་པ་དང་མི་མཐུན་ཕྱོགས་སྤོང་བའི་སྒོ་ནས་
འཇོག་ལ། དེ་ལྟར་ཚོགས་ཀྱི་སྒྲུབ་པ་ཡི་རིམ་པ་ནི་བཅུ་བདུན་པོ་འདི་དག་ཡིན་པར་ཤེས་
པར་བྱའོ། །འདི་དག་གིས་བྱང་ཆེན་འབྱིན་པར་བྱེད་པས་ཚོགས་སུ་འཇོག་ལ། སྒྲུབ་
ཚུལ་ཡང་བདེན་གཉིས་ཀྱི་ཉམས་ལེན་ལས་མི་འདའ་བའི་སྒོ་ནས་སྒྲུབ་པ་ཡིན་ལ། བྱང་
སེམས་ཀྱིས་ཉམས་སུ་བླང་བྱའི་ཟབ་རྒྱས་ཀྱི་ལམ་ཐམས་ཅད་བཅུ་བདུན་པོ་འདི་དག་གིས་
བསྡུས་སོ། །ས་མཚམས་ཐེག་ཆེན་སྦྱོར་ལམ་ཆོས་མཆོག་ཆེན་པོ་ནས་རྒྱུན་མཐའི་བར་ན་
ཡོད་དོ། ༧ །གཉིས་པ་ལ་གཉིས། སའི་ཚོགས་བྱེ་བྲག་ཏུ་བཤད་པ། གཉེན་པོའི་
ཚོགས་བྱེ་བྲག་ཏུ་བཤད་པའོ། །
དང་པོ་ལ་གཉིས། ས་དང་པོ་དགུ་ཡོངས་སྦྱོང་གི་སྒོ་ནས་བཤད་པ། ས་བཅུ་པ་
མཚན་ཉིད་ཀྱི་སྒོ་ནས་བཤད་པའོ། །དང་པོ་ལ། ས་དང་པོའི་ཡོངས་སྦྱོང་ནི། སྦྱོང་
བྱེད་ཀྱི་ཆོས་ཡོངས་སུ་སྦྱོང་བ་རྣམ་པ་བཅུ་ཡིས་སྦྱང་བྱའི་ས་ནི་དང་པོ་ཐོབ་ཟིན་དེ་ཉིད་ཁྱད་
པར་དུ་བྱེད་པའི་སྒོ་ནས་འཐོབ་པར་འགྱུར་བ་ཡིན་ཏེ་ས་དེའི་སྐྱོན་བསལ་ཞིང་ཡོན་ཏན་ཡོངས་
སུ་རྫོགས་པར་བྱེད་པས་སོ། །འདི་ནི་གྲངས་ཀྱི་སྒོ་ནས་མདོར་བསྟན་པ་སྟེ་ས་གཞན་རྣམས་

ལའང་རང་རང་གི་སྐབས་དང་སྦྱར་ནས་ཤེས་པར་བྱའོ། །དེ་ནས་རྒྱས་བཤད་ལ་ཡོངས་སྦྱོང་
བཅུ་ཡོད་དེ། གཞན་དོན་དང་དགེ་བ་སྒྲུབ་པ་སོགས་བྱ་བ་ཐམས་ཅད་རང་དོན་ལྷུར་ལེན་
གྱི་གྱ་གྱུ་མེད་པའི་ལྷག་པའི་བསམ་པ་དང་། རང་གཞན་ལ་ཕན་པའི་དངོས་པོ་རྣམ་མཁྱེན་
སྒྲུབ་པའི་ཆེད་དུ་ཕྱག་ཆེན་གྱི་ཆོས་འཛིན་པ་ཉིད་དང༌། ཚད་མེད་པ་བཞིའི་སྒོ་ནས་སེམས་
ཅན་རྣམས་ལ་སེམས་མཉམ་པ་ཉིད་དང་། ས་འདིར་སྦྱིན་པའི་ཕར་ཕྱིན་ལྷག་པས་བདོག་
པ་ཐམས་ཅད་གཏོང་བ་ལ་སེར་སྣའི་ཀུན་འཛིན་མི་སྐྱེ་བ་དང༌། སྒོ་གསུམ་གུས་པས་དགེ་
བའི་བཤེས་གཉེན་ཚུལ་བཞིན་དུ་བསྟེན་པ་དང་། རིགས་ཅན་གསུམ་གྱི་ཆེད་དུ་ཐེག་གསུམ་དུ་
གཏོགས་པའི་དམ་པའི་ཆོས་ཀྱི་དམིགས་པ་ཤིན་ཏུ་རྒྱས་པའི་སྡེ་སྣོད་སོགས་ཚོལ་བ་དང༌།
ཁྱིམ་ན་གནས་པ་ཉེས་པའི་འབྱུང་གནས་སུ་མཐོང་ནས་རྟག་ཏུ་ངེས་པར་འབྱུང་བའི་སེམས་
ཉིད་ཀྱིས་བསྟན་པ་ལ་རབ་ཏུ་འབྱུང་བ་དང་། རྟག་ཏུ་སངས་རྒྱས་རྗེས་དྲན་དང་མི་འབྲལ་བར་
སངས་རྒྱས་ཀྱི་སྐུ་ལ་སེམས་གཏད་ནས་དེ་ཐོབ་འདོད་ཀྱི་དགའ་བ་བསྐྱེད་པ་དང་། ཐོག་
མཐའ་བར་གསུམ་དུ་དགེ་བའི་དམ་པའི་ཆོས་སྟོན་པ་ལ་དཔེ་མཁྱུད་དང་སེར་སྣ་མེད་པ་དང༌།
དམ་བཅས་པ་ལྟར་མཐར་ཕྱིན་པར་བྱེད་པས་བདེན་པ་ཡི་ཚིག་སྨྲ་བར་བྱེད་པ་ནི་ཡོངས་སྦྱོང་
བཅུ་པ་ཡིན་པར་འདོད་དོ། །སྦྱོར་ཚུལ་ནི། བཅུ་པོ་འདི་དག་དོན་དམ་པར་རང་བཞིན་
མི་དམིགས་པར་རྟོགས་པའི་ཤེས་རབ་དང་སྙིང་རྗེ་ཆེན་པོས་ཟིན་པས་ཁྱད་པར་དུ་བྱས་ནས་ས་
དང་པོ་ཡོངས་སུ་སྦྱོང་བར་བྱེད་པ་ཤེས་པར་བྱ་ལ། ཡོངས་སྦྱོང་གི་དོན་ནི་ས་དང་པོའི་སྐྱོན་
ཟད་ཅིང་ཡོན་ཏན་རྫོགས་པར་སྐྱེད་པའོ། །སྦྱོང་ཚུལ་དང་ཡོངས་སྦྱོང་གི་དོན་འདི་གཉིས་ནི་
འོག་མ་རྣམས་ལའང་ཤེས་པར་བྱའོ། ༧ །ས་གཉིས་པ་ལ་ཡོངས་སྦྱོང་བརྒྱད་ཡོད་དེ། ས་
འདིར་ཚུལ་ཁྲིམས་ཀྱི་ཕར་ཕྱིན་ལྷག་པས་ཚུལ་ཁྲིམས་གསུམ་ཡོངས་སུ་དག་པ་དང་། གཞན་
གྱིས་ཕན་པ་ཆུང་ངུ་བྱས་པའང་ཆུད་མི་གསོན་པར་དྲན་པས་བྱས་པ་གཟོ་བ་དང༌། གཞན་
གྱིས་གནོད་པ་བྱེད་པ་ལ་བཟོད་ཅིང་སེམས་ཅན་རྣམས་ལ་གནོད་སེམས་མི་སྐྱེད་པ་སོགས་
བཟོད་པ་གསུམ་དང་ལྡན་པ་དང་། གཞན་ཐེག་གསུམ་ལ་འགོད་པའི་དོན་དུ་དགེ་བ་སྒྲུབ་
པ་ལ་འགྱོད་པ་མེད་པར་སྤྲོ་ཞིང་རབ་ཏུ་དགའ་བ་དང་། སེམས་ཅན་རེ་རེའི་ཕྱིར་ཡང་བསྐལ་
པ་མང་པོར་སྡུག་བསྔལ་མྱོང་བ་ལ་མི་སྐྱོ་ཞིང་མི་འདོར་བས་སྙིང་བརྩེ་ཆེ་བ་དང་། མཁན་
པོ་དང་སློབ་དཔོན་སོགས་གོང་མ་རྣམས་དང་དེ་མ་ཡིན་པའི་སྐྱེ་བོ་ཐམས་ཅད་ལ་འདུད་ཅིང་

བཀུར་སྟི་བྱེད་པ་དང་། བླ་མ་རྣམས་ལ་གུས་པས་ཆོས་ཉན་ཞིང་གསུང་བཞིན་སྒྲུབ་པ་
དང་། ཡོངས་སྦྱོང་བརྒྱད་པ་ནི་སེམས་ཅན་གྱི་དོན་དུ་སྦྱིན་པ་ལ་སོགས་པ་ཕར་ཕྱིན་དྲུག་ལ་
བརྩོན་པ་ཡིན་ནོ།། ༈ ས་གསུམ་པ་ལ་ཡོངས་སྦྱོང་ལྔ་ཡོད་དེ། དམ་པའི་ཆོས་ཐོས་པས་
མི་ངོམས་པར་མང་དུ་ཐོས་པ་ལ་བརྩོན་པ་ཉིད་དང་ནི། སྙན་གྲགས་དང་རྙེད་བཀུར་སོགས་
ཟང་ཟིང་དོན་དུ་གཉེར་བ་མེད་པར་སྙིང་རྗེའི་སེམས་ཀྱིས་གཞན་ལ་ཆོས་སྦྱིན་པ་དང༌། ཞིང་
དག་བྱེད་གྱི་དགེ་རྩ་ལ་བརྟེན་ནས་རང་གི་སངས་རྒྱས་ཀྱི་ཞིང་རྟེན་བརྟེན་པའི་སྐྱོན་ཀུན་སྦྱོང་
བ་དང༌། ས་འདི་ལ་བཟོད་པ་ལྷག་པས་ཕན་ལན་དུ་གནོད་པ་བྱེད་པ་སོགས་འཁོར་བའི་
ཉེས་པ་མཐོང་བས་ཀྱང་གཞན་དོན་ལ་ཡོངས་སུ་མི་སྐྱོ་བ་དང༌། རང་ལ་ལྟོས་ནས་ངོ་ཚ་
དང་གཞན་ལ་ལྟོས་ནས་ཁྲེལ་ཡོད་ཅེས་བྱ་བ་རྫོགས་པས་མི་དགེ་བ་ཡིད་ལ་མི་བྱེད་པ་སྟེ་དེ་ལྟ་
བུའི་ཆོས་ལྔ་ལ་བདེན་གྲུབ་ཏུ་རློམ་པ་མེད་པའི་བདག་ཉིད་ཅན་གྱི་ཡོངས་སྦྱོང་དེ་ནི་རྣམ་པ་ལྔ་
ཡིན་ནོ། ༧ །ས་བཞི་པ་ལ་ཡོངས་སྦྱོང་བཅུ་ཡོད་དེ། ཐེག་དམན་ཡིད་བྱེད་ཀྱིས་དབེན་པའམ་
འདུ་འཛིས་དབེན་པ་གྲོང་ལས་རྒྱང་གྲགས་ཀྱིས་འཕགས་པའི་དགོན་པའི་ནགས་སུ་གནས་པ་
དང་། རྙེད་པ་མ་ཐོབ་པ་ལ་ཐོབ་འདོད་མེད་པས་འདོད་པ་ཆུང་བ་དང༌། ཐོབ་པ་ལ་དེ་
བས་ལྷག་པ་ཐོབ་ན་སྙམ་པ་མེད་པས་ཆོག་ཤེས་པ་དང་། སྦྱངས་པའི་ཡོན་ཏན་བཅུ་གཉིས་
སོགས་བླངས་པ་ཡང་དག་པར་སྡོམ་པ་སྟེ་དེ་ལ་ཡི་དམ་བརྟན་པོ་བསྟེན་པ་དང༌། ཁས་བླངས་
པའི་བསླབ་པ་སྲོག་ལུས་ལོངས་སྤྱོད་སོགས་ཀྱི་ཕྱིར་ཡོངས་སུ་མི་གཏོང་བ་དང་། འདོད་
ཡོན་གྱི་ཉེས་པ་མཐོང་ནས་དེ་ལ་སྲེད་པ་ཆེད་དུ་གཏད་ནས་སྤོངས་འདོད་པ་རྣམས་ལ་སྨོད་པ་
དང༌། གདུལ་བྱའི་སྐལ་བ་དང་འཚམས་པར་མྱ་ངན་ལས་འདས་པ་ལ་འགོད་པ་དང་།
ལུས་ལོངས་སྤྱོད་སོགས་ཕྱི་ནང་གི་བདོག་པ་ཀུན་ཡོངས་སུ་གཏོང་བ་དང་། ས་འདིར་བརྩོན་
འགྲུས་ལྷག་པས་དགེ་ཆོས་སྒྲུབ་པ་ལ་སེམས་མི་ཞུམ་པ་དང༌། དངོས་པོ་ཐམས་ཅད་ལ་
བདེན་གྲུབ་ཀྱི་མཚན་མར་ལྟ་བ་མེད་པ་དང་བཅུའོ། ༧ །ས་ལྔ་པ་ལ་ཡོངས་སྦྱོང་བཅུ་ཡོད་
དེ། རྙེད་བཀུར་ལ་སྲེད་པས་ཁྱིམ་པ་དང་རབ་བྱུང་རྣམས་ལ་འགྲོགས་ཤིང་འདྲིས་བཤེས་
བྱེད་པ་དང༌། ཕྲག་དོག་གིས་རབ་བྱུང་སོགས་གཞན་ལ་སྦྱིན་བདག་དད་པ་ཅན་གྱི་ཁྱིམ་མི་
སྟོན་པའི་ཁྱིམ་ལ་འཁྲེན་པ་དང༌། ཐེག་དམན་གྱི་བསམ་པ་སྐྱེ་བའི་གནས་སམ་སྐྱེ་བོ་མང་
པོ་རྒྱུ་བའི་གྲོང་སོགས་འདུ་འཛིར་གྱུར་པའི་གནས་རྣམས་སུ་གནས་པ་དང་ནི། རྙེད་བཀུར་

གྱི་དོན་དུ་བདག་ལ་བསྟོད་ཅིང་གཞན་ལ་བརྙས་པ་སྟེ་གཉིས་དང་། དེ་དག་ལ་བརྟེན་ནས་
མི་དགེའི་ལས་ཀྱི་ལམ་བཅུ་ལྷག་པར་འཕེལ་བ་དང་། རང་ཐོས་པ་དང་ཚུལ་ཁྲིམས་ལ་
སོགས་པས་རློམ་པས་ཁེངས་ཤིང་གཞན་ལ་མི་འདུད་པ་དང༌། དགེ་སྡིག་ལ་བླང་དོར་ཕྱིན་
ཅི་ལོག་ཏུ་བྱེད་པ་དང་། བློ་གྲོས་ངན་པ་འཇིག་ལྟ་དང་ནི་ལོག་ལྟ་མཐར་ལྟ་སོགས་ཤེས་
རབ་ཉོན་མོངས་ཅན་དང་། ཆགས་སོགས་ཉོན་མོངས་རྣམས་ལ་བཟོད་པ་སྟེ་དེ་དག་སྐྱེས་
པ་སྤོང་ཐབས་མི་བྱེད་པར་བག་ཡངས་སུ་གཏོང་བ་སྟེ་དེ་ལྟ་བུའི་ཉེས་དམིགས་ཅན་གྱི་ཆོས་
བཅུ་པོ་འདི་ནི་རྣམ་པར་སྤངས་ནས་དེ་དག་ལས་ལོག་པའི་གཉེན་པོ་ཡོངས་སྦྱོང་བཅུ་བསྟེན་ན་
ས་ལྔ་པ་ནི་ཡོན་ཏན་རྫོགས་པའི་ཡང་དག་པ་འཐོབ་པའོ། །ས་འདིར་ལོག་ལྟ་སྤོང་བར་
གསུངས་པ་ནི་ཐག་བསྲིང་གི་གཉེན་པོ་ལ་དགོངས་པའམ། ཡང་ན་མཐར་ལྟ་ལ་དེར་བཏགས་
པའོ། །དེར་མ་ཟད་སྤང་བྱ་གཞན་ཕལ་ཆེར་ཡང་མངོན་གྱུར་མི་འབྱུང་བས་ས་བོན་ཅི་རིགས་
འདིས་སྤོང་པ་ཤེས་པའི་ཆེད་དུ་དེ་ལྟར་གསུངས་སོ། ༧ །ས་དྲུག་པ་ལ་ཡོངས་སྦྱོང་བཅུ་
གཉིས་ཡོད་དེ། སྦྱིན་པ་དང་ཚུལ་ཁྲིམས་དང་བཟོད་པ་བརྩོན་འགྲུས་དང་བསམ་གཏན་གྱི་
བར་རྣམས་ས་ལྔ་པ་མན་ཆད་དུ་རིམ་པར་ལྷག་པ་ཐོབ་ཅིང་རྫོགས་པ་དང་། ཤེས་རབ་ཀྱི་
ཕར་ཕྱིན་ས་འདིར་ལྷག་པར་རབ་ཏུ་རྫོགས་པས་ན་གཉེན་པོ་ཕར་ཕྱིན་དྲུག་པོ་དེས་སྤང་བྱ་དྲུག་
སྤོང་སྟེ། ཚུལ་ཁྲིམས་དང་བསམ་གཏན་གཉིས་རྫོགས་པས་སློབ་མ་ཉན་ཐོས་དང་ནི་བསེ་
རུ་རང་རྒྱལ་གྱི་བྱང་ཆུབ་ལ་ཐོབ་འདོད་ཀྱི་དགའ་བ་སྤོང་བ་གཉིས་དང་། བཟོད་པ་རྫོགས་པས་
ཆོས་ཐམས་ཅད་དོན་དམ་པར་ངོ་བོ་ཉིད་མེད་པ་ལ་སྐྲག་པའི་སེམས་སྤངས་པ་དང་། སྦྱིན་
པ་རྫོགས་པས་སློང་བ་པོས་བསླངས་ན་སེམས་མི་ཞུམ་པ་དང་། སྦྱིན་པ་ལ་སྤྲོ་བའི་བརྩོན་
འགྲུས་རྫོགས་པས་བདོག་པ་ཀུན་བཏང་ཡང་མི་དགའ་བའི་སེམས་མེད་པ་དང་། ཤེས་རབ་
རྫོགས་པས་རང་ཡོ་བྱད་ཀྱིས་དབུལ་ཡང་སློབ་པ་པོ་སེམས་ཀྱིས་མི་སྤོང་བ་སྟེ། དེ་ལྟ་བས་
ན་གཉེན་པོ་དྲུག་རྫོགས་པས་སྤང་བྱ་དྲུག་སྤོང་བའི་ཡོངས་སྦྱོང་བཅུ་གཉིས་ཀྱིས་ས་ནི་དྲུག་པ་
ཡོན་ཏན་ཡོངས་སུ་རྫོགས་པའི་ཡང་དག་པ་འཐོབ་པའོ། །ཡང་ན་གཉེན་པོ་ཕར་ཕྱིན་དྲུག་
གིས་སྤང་བྱ་དྲུག་རིམ་པར་སྤོང་བའམ། ཡང་ཕར་ཕྱིན་དྲུག་ཀ་བྱང་སེམས་ཀྱིས་ཟིན་པས་སྤང་
བྱ་དང་པོ་གསུམ་སྤོང་བ་དང་སྦྱིན་པ་རྫོགས་པས་སྤང་བྱ་ཐ་མ་གསུམ་སྤོང་ངོ་ཞེས་ཀྱང་འཆད་
དོ། ༧ །ས་བདུན་པ་ལ་སྤང་བྱ་ཉི་ཤུ་སྤོང་བ་དང་གཉེན་པོ་ཉི་ཤུ་བསྟེན་པའི་ཡོངས་སྦྱོང་

གཉིས་ལས། དང་པོ་ནི། བདག་ཏུ་འཛིན་པ་དང་། སེམས་ཅན་དུ་འཛིན་པ་དང༌།
སྲོག་ཏུ་འཛིན་པ་དང༌། གང་ཟག་ཏུ་འཛིན་པ་དང་། སེམས་ཅན་ཆད་པར་འཛིན་པ་དང་།
དེ་རྟག་པར་འཛིན་པ་དང༌། མཚན་མ་བདེན་གྲུབ་ཏུ་མཛིན་པ་དང༌། རིགས་སམ་རྒྱུ་ཐ་
དད་དུ་འཛིན་པ་དང་། ཐུང་པོ་བདེན་པར་འཛིན་པ་དང༌། ཁམས་རྣམས་བདེན་པར་
འཛིན་པ་དང་། སྐྱེ་མཆེད་དག་བདེན་པར་འཛིན་པ་དང་ནི། ཁམས་གསུམ་པོ་ལ་གནས་
སུ་བདེན་པར་འཛིན་པ་དང་། ཁམས་གསུམ་ལ་དོར་བྱར་བདེན་པར་ཆགས་པ་དང་། སེམས་
ནི་ཀུན་ཏུ་ཞུམ་པ་དང་། སངས་རྒྱས་སོགས་དཀོན་མཆོག་གསུམ་དང་ཚུལ་ཁྲིམས་དང་
བཞི་ལ་དེ་དང་དེར་བདེན་གྲུབ་ཏུ་ལྟ་བ་ཡི་མངོན་པར་ཞེན་པ་བཞི་དང༌། སྟོང་པ་ཉིད་ལ་
མི་འཐད་པར་རྩོད་པ་དང་། སྟོང་ཉིད་དེ་དང་རྟེན་འབྱུང་འགལ་བའི་རྩོད་པ་སྟེ་དེ་ལྟ་བུའི་
ཉེས་པ་ནི་ཉི་ཤུ་ཡོད་པ་ལ། དེ་རྣམས་ས་བདུན་པ་བ་གང་ལ་རྣམ་པར་ཆད་པ་སྟེ་སྤངས་པ་
དེ་ཡིས་ས་ནི་བདུན་པ་ཡོན་ཏན་གྱི་ཆོས་ཉི་ཤུ་རྫོགས་པའི་སྒོ་ནས་འཐོབ་པའོ། །གཉིས་པ་
གཉེན་པོ་ཉི་ཤུ་ནི། སྤང་བྱ་ཉི་ཤུ་པོ་དེ་རྣམས་ཀྱི་གཉེན་པོར་གྱུར་པའི་ཡོངས་སྦྱོང་ཉི་ཤུ་ཡོད་
ལ། དེ་དག་སླར་ཡང་སྤང་གཉེན་སྦྱར་ནས་བཤད་ན། བྱང་སེམས་ས་བདུན་པ་བ་དེས་
ཆོས་རྣམས་ཀྱི་ངོ་བོ་བདེན་པས་སྟོང་པའི་སྟོང་པ་ཉིད་དང༌། རྒྱུ་ལ་བདེན་གྲུབ་ཀྱི་མཚན་མ་
མེད་པ་དང་། འབྲས་བུ་ལ་དོན་དམ་པར་སྨོན་པ་མེད་པའི་རྣམ་ཐར་སྒོ་གསུམ་ཤེས་པས་ནི་
རིམ་པར་རང་དབང་བའི་བདག་དང་སེམས་ཅན་དང་སྲོག་ཏུ་འཛིན་པ་གསུམ་སྤོང་བར་བྱེད་པ་
དང༌། སྲོག་གཅོད་པ་དང་དེ་སྤོང་བ་སོགས་དགེ་མི་དགེའི་ལས་ཀྱི་འཁོར་གསུམ་པོ་རང་
བཞིན་གྱིས་རྣམ་པར་དག་པ་ཉིད་ཤེས་པས་སྲོག་གཅོད་པ་པོ་དང་དེ་སྤོང་བ་པོ་སོགས་ཀྱི་གང་
ཟག་རང་དབང་བའི་གཅིག་ཏུ་འཛིན་པ་སྤོང་བ་དང༌། ཡུན་རིང་པོའི་ཚེ་རབས་སུ་སྡུག་
བསྔལ་གྱིས་མནར་བའི་སེམས་ཅན་རྣམས་ལ་སྙིང་རྗེ་དང་ལྡན་པས་ནི་སེམས་ཅན་ཤི་འཕོས་
ནས་རྒྱུན་ཆད་པར་འཛིན་པ་སྤོང་བ་དང་། ཆོས་ཐམས་ཅད་ལ་རང་བཞིན་ནམ་ཡང་མི་འདོར་
བའི་བདེན་གྲུབ་ཏུ་རློམ་པ་མེད་པར་རྟོགས་པས་ཕུང་པོ་འདོར་ལེན་བྱེད་པའི་སེམས་ཅན་རྟག་
པར་འཛིན་པ་སྤོང་བ་དང་། འཁོར་འདས་ཀྱི་ཆོས་ཐམས་ཅད་གདོད་ནས་མཉམ་པ་ཉིད་དུ་
རྟོགས་པས་དེ་གཉིས་ལ་བླང་དོར་གྱི་མཚན་མར་འཛིན་པ་སྤོང་བ་དང་། སེམས་ཅན་ཐམས་
ཅད་འཚང་རྒྱ་བས་ན་མཐར་ཐུག་ཐེག་པ་ཆེན་པོའི་ཚུལ་གཅིག་ཏུ་ཤེས་པས་མཐར་ཐུག་པའི་

རྒྱུའམ་རིགས་ཐ་དད་དུ་འཛིན་པ་སྤོང་བ་དང༌། མིང་དང་གཟུགས་ཀྱིས་བསྡུས་པའི་ཆོས་
ཐམས་ཅད་དོན་དམ་པར་མི་སྐྱེ་བར་ཤེས་པས་ཕུང་པོ་ལ་བདེན་འཛིན་སྤོང་བ་དང༌། ཟབ་
མོ་སྟོང་པ་ཉིད་ཀྱི་དོན་ལ་མི་སྐྲག་པའི་བཟོད་པ་ཤེས་པས་ཁམས་ལ་བདེན་འཛིན་སྤོང་བ་དང་།
ཕྱི་ནང་གི་ཆོས་རྣམས་བདེན་པར་མི་དམིགས་པའི་རྣམ་པ་གཅིག་ཏུ་སྟོན་ནུས་པས་ཕྱི་ནང་གི་
སྐྱེ་མཆེད་ལ་བདེན་འཛིན་སྤོང་བ་དང༌། ཁམས་གསུམ་འཁོར་བ་ལ་མངོན་ཞེན་གྱི་རྟོག་པ་
ཀུན་ཏུ་འཇོམས་པ་དང་ལྡན་པས་ཁམས་གསུམ་ལ་བླང་བྱའམ་གནས་བྱར་བདེན་པར་འཛིན་
པ་སྤོང་བ་དང་། གཙང་བདེ་སོགས་སུ་འཛིན་པའི་འདུ་ཤེས་ཕྱིན་ཅི་ལོག་དང་། འཇིག་
ལྟ་སོགས་ལྟ་ངན་དང༌། ཆགས་སོགས་ཉོན་མོངས་ཏེ་དེ་གསུམ་སྤོང་བས་ནི་ཁམས་གསུམ་
ལ་དོར་བྱར་བདེན་པར་ཆགས་པས་སྤོང་བ་དང༌། ཡོན་ཏན་ཁྱད་པར་ཅན་གྱི་རྟེན་དུ་གྱུར་
པའི་སེམས་རྩེ་གཅིག་པའི་ཞི་གནས་ལ་ངེས་པར་སེམས་པས་ནི་རྣམ་མཁྱེན་སོགས་གོང་མའི་
ཡོན་ཏན་སྒྲུབ་མི་ནུས་སྙམ་པའི་སེམས་ཀུན་ཏུ་ཞུམ་པ་སྤོང་བར་བྱེད་པ་དང༌། ཆོས་ཐམས་
ཅད་སྒྱུ་མ་ལྟ་བུར་རྟོགས་པའི་ལྷག་མཐོང་དང་ཐབས་སྙིང་རྗེ་ཆེན་པོ་སོགས་ལ་ནི་མཁས་པར་
བྱས་པས་སངས་རྒྱས་སུ་ལྟ་བའི་མངོན་ཞེན་སྤོང་བར་བྱེད་པ་དང༌། ཆོས་ཐམས་ཅད་བདེན་
མེད་དུ་རྟོགས་པས་བདེན་ཞེན་གྱི་ཁེངས་པ་དང་བྲལ་བའི་སེམས་ཞི་ཞིང་དུལ་བས་ནི་ཆོས་སུ་
ལྟ་བའི་མངོན་ཞེན་སྤོང་བ་དང་། གཟུགས་སོགས་ཆོས་ཐམས་ཅད་ལ་ཐོགས་པ་མེད་པའི་
ཡེ་ཤེས་དང་ལྡན་པས་ནི་དགེ་འདུན་དུ་ལྟ་བའི་མངོན་ཞེན་སྤོང་བ་དང་། ཆོས་གང་ཡང་བདེན་
ཞེན་གྱིས་ཆགས་པའི་གནས་སམ་ས་མིན་པར་ཤེས་པས་ཡོན་ཏན་གྱི་གཞི་རྟེན་ས་ལྟ་བུའི་ཚུལ་
ཁྲིམས་ལ་མངོན་ཞེན་སྤོང་བ་དང་། རང་གར་འདོད་པར་སངས་རྒྱས་ཀྱི་ཞིང་གཞན་དང་
གཞན་དུ་ནི་དུས་མཉམ་དུ་འགྲོ་ནུས་པས་སྟོང་ཉིད་ལ་ཐེ་ཚོམ་ཟ་ཞིང་མི་འཐད་པར་རྩོད་པ་
སྤོང་བ་དང༌། སེམས་ཅན་མངོན་ཞེན་ཅན་རྗེས་སུ་གཟུང་བའི་ཕྱིར་དུ་འཁོར་གྱི་དཀྱིལ་
འཁོར་ཀུན་ཏུ་བྱང་སེམས་བདག་གི་ལུས་ཀྱི་ངོ་བོ་ནི་གདུལ་བྱའི་བློ་དང་འཚམས་པར་སྟོན་པ་
ཉིད་ཀྱིས་སྟོང་པ་དང་རྟེན་འབྱུང་འགལ་བའི་རྩོད་པ་སྤོང་བ་དང་ཉི་ཤུའོ། །དེ་ལྟར་སྐྱོན་
སེལ་བ་དང་ཡོན་ཏན་སྒྲུབ་པའི་ཚུལ་གཉིས་ཀྱིས་ས་འདི་ཡོངས་སུ་སྦྱོང་བར་བསྟན་ཏོ།
ས་བརྒྱད་པ་ལ་ཡོངས་སྦྱོང་བརྒྱད་ཡོད་དེ། སེམས་གཅིག་གིས་སེམས་ཅན་ཀུན་གྱི་ཡིད་ཀྱི་
སྤྱོད་པ་ཆགས་བཅས་ཆགས་བྲལ་སོགས་བཟང་ངན་ཇི་ལྟ་བ་བཞིན་ཤེས་པ་དང་། སངས་

རྒྱས་བལྟ་བ་དང་མཆོད་པའི་ཕྱིར་ཞིང་ཁམས་ཐམས་ཅད་དུ་རྫུ་འཕྲུལ་གྱི་མངོན་པར་ཤེས་པས་
བརྩེ་བ་དང༌། དགེ་རྩ་རྒྱ་ཆེན་པོས་རང་གི་སངས་རྒྱས་ཀྱི་ཞིང་གི་སྣོད་ཐམས་ཅད་གསེར་
དང་བེ་ཌཱུརྱ་ལ་སོགས་པའི་རང་བཞིན་ཤིན་ཏུ་བཟང་པོར་སྒྲུབ་པ་དང་། ཆོས་རྣམས་ཀྱི་
ཚིག་དོན་ཟབ་མོ་བརྟག་དཀའ་བ་རྣམས་ཡོངས་སུ་བརྟག་ཕྱིར་སངས་རྒྱས་རྣམས་བསྟེན་ནས་
མཉེས་པར་བྱེད་པ་སྟེ་བཞི་དང་། སྟོབས་བཅུ་རྗེས་མཐུན་པ་དང་ཁྱད་པར་ལྷའི་མིག་བསྐྱེད་
ནས་གདུལ་བྱའི་དབང་པོ་མཆོག་དམན་ཤེས་པ་དང༌། རང་ཉིད་སངས་རྒྱས་པའི་རྒྱལ་བ་
དེ་ཡི་ཞིང་གི་བཅུད་ཀྱི་སེམས་ཅན་གྱི་རྒྱུད་ཡོངས་སུ་དག་པར་སྦྱོང་བ་དང་། མཉམ་རྗེས་
ཐམས་ཅད་སྒྱུ་མ་ལྟར་བདེན་ཞེན་མེད་པར་གནས་པ་དང༌། གནས་གང་དུ་ལུས་གང་
གིས་གཞན་དོན་འགྲུབ་པར་མཐོང་ན་སྙིང་རྗེ་དང་སྨོན་ལམ་གྱི་དབང་གིས་བསམས་བཞིན་དུ་
སྐྱེ་བའམ་སྲིད་པ་ལེན་པ་དང་བཞི་སྟེ་ཡོངས་སྦྱོང་གི་ལས་ནི་རྣམ་པ་འདི་བརྒྱད་དུ་བཤད་ལ།
དེ་ལྟར་བཞི་ཚན་གཉིས་པོ་གང་རུང་གིས་ས་འདི་ཡོངས་སུ་སྦྱོང་བར་ནུས་པ་ཡིན་ནོ། 
ས་དགུ་པ་ལ་ཡོངས་སྦྱོང་བཅུ་གཉིས་ཡོད་དེ། ཕ་རོལ་དུ་ཕྱིན་པ་དྲུག་རྫོགས་པས་སྨོན་
ལམ་དག་ནི་ཇི་ལྟར་བཏབ་བ་བཞིན་མཐའ་ཡས་པ་འགྲུབ་པ་དང༌། ངེས་པའི་ཚིག་སོ་སོར་
ཡང་དག་པར་རིག་པ་ཐོབ་པས་ལྷ་ལ་སོགས་པའི་སྐད་ཀྱི་བྱེ་བྲག་ཀུན་ཤེས་པ་དང་། སྤོབས་
པ་སོ་སོར་ཡང་དག་པར་རིག་པ་ཐོབ་པས་ཆོས་སྟོན་པ་ལ་སྤོབས་པ་ཆུ་བོ་ཆེན་པོའི་རྒྱུན་ལྟ་བུ་
ཟད་མི་ཤེས་པ་དང་། བུད་མེད་ཀྱི་སྐྱོན་ཐམས་ཅད་དང་བྲལ་ཞིང་སྐྱེ་བོ་ཐམས་ཅད་ཀྱིས་
བསྔགས་པའི་ལྷ་མོ་སྒྱུ་འཕྲུལ་ལྟ་བུའི་མངལ་དུ་འཇུག་པ་མཆོག་དང་ནི། རྒྱལ་རིགས་དང་
བྲམ་ཟེའི་རིགས་ལྟ་བུ་རིགས་ཕུན་ཚོགས་པར་སྐྱེ་བ་དང༌། ཉི་མ་དང་བུ་རམ་ཤིང་པ་ལྟ་བུ་
རུས་ཕུན་སུམ་ཚོགས་པར་སྐྱེ་བ་དང༌། ཕ་མ་གཉིས་ཀའི་ཕྱོགས་དང་བདུན་རྒྱུད་ཚུན་ཆོད་
དུ་ལེགས་པར་འབྲེལ་བའི་གཉེན་དམ་པ་བརྒྱུད་མར་བྱུང་བའི་ཆོ་འབྲང་རྒྱ་ཆེ་བ་དང་། རང་
གིས་བཏུལ་ནས་བྱང་ཆུབ་ལ་དགོད་དུ་རུང་ཞིང་ཇི་ལྟར་བསྒོ་བ་ལྟར་སྒྲུབ་པའི་རང་དབང་བའི་
འཁོར་ཕུན་སུམ་ཚོགས་པ་དང༌། ཚངས་པ་དང་དབང་པོ་ལ་སོགས་པས་མངོན་པར་བསྟོད་
ནས་སྐྱེ་ལ་སྐྱེས་མ་ཐག་ཏུ་འཇིག་རྟེན་སྣང་བས་འགེང་ཞིང་ས་རྣམ་པ་དྲུག་ཏུ་གཡོ་བ་སོགས་ཀྱི་
སྐྱེ་བ་ཕུན་སུམ་ཚོགས་པ་དག་དང་ནི། སངས་རྒྱས་རྣམས་དང་གནས་གཙང་མའི་ལྷ་རྣམས་
ཀྱིས་བསྐུལ་ཏེ་ཁྱིམ་ནས་ངེས་པར་འབྱུང་བ་དང་། ཡིན་བཞིན་གྱི་ནོར་བུ་དང་འདྲ་བའི་བྱང་

ཆུབ་ཀྱི་ཤིང་སྟོན་པ་ཨ་ཤཱཏྠ་དང་བྱམས་པའི་ཀླུ་ཤིང་ལྟ་བུ་རྣམས་དང་། རྟེན་སངས་རྒྱས་
དང་བརྟེན་པ་སངས་རྒྱས་ཀྱི་ཆོས་སྟོབས་བཅུ། སོགས་ཡོན་ཏན་ཕལ་ཆེར་སངས་རྒྱས་དང་
འདྲ་བར་ཕུན་སུམ་ཚོགས་པ་སྟེ་ཡོངས་སྦྱོང་རྣམ་པ་བཅུ་གཉིས་ཡོད་པ་ཡིན་ནོ། ༧ །གཉིས་པ་
ས་བཅུ་པ་མཚན་ཉིད་ཀྱི་སྒོ་ནས་བཤད་པ་ནི། ས་འདིར་ཡོངས་སྦྱོང་མ་བཤད་པར་མཚན་
ཉིད་ཀྱི་སྒོ་ནས་བསྟན་པ་ནི་བྱང་སེམས་ཀྱི་ས་ལ་ལྟོས་ནས་སྦྱངས་ཟིན་གྱི་འབྲས་བུའི་ས་ཡིན་
པས་སོ། །དེའང་འདའ་བྱ་ས་དགུ་ལས་འདས་པའི་ཡེ་ཤེས་ནི་ས་བཅུ་པ་ཡིན་ལ། འདའ་
བྱའི་ས་དགུ་ནི། དམན་པ་ས་བརྒྱད་དང་། དེའི་སྟེང་དུ་ས་རབ་ཏུ་དགའ་བ་སོགས་དགུ་
ལ་བྱང་སེམས་ཀྱི་ས་ཞེས་གཅིག་ཏུ་བརྩིས་པའོ། །དམན་པ་ས་བརྒྱད་ལ། རིགས་ཀྱི་ས་
ནི་ཉན་རང་གི་སྦྱོར་ལམ་དང་། བརྒྱད་པའི་ས་ནི་མཐར་གྱིས་པའི་རྒྱུན་ཞུགས་ཞུགས་པའི་
མངོན་རྟོགས་དང་། མཐོང་བའི་ས་ནི་མཐར་གྱིས་པའི་རྒྱུན་ཞུགས་ཀྱི་རྟོགས་པ་དང་། བསྲབ་
པའི་ས་ནི་ཕྱིར་འོང་གི་རྟོགས་པ་དང་། འདོད་ཆགས་དང་བྲལ་བའི་ས་ནི་ཕྱིར་མི་འོང་གི་
རྟོགས་པ་དང༌། བྱས་པ་རྟོགས་པའི་ས་ནི་ཉན་ཐོས་དགྲ་བཅོམ་པའི་རྟོགས་པ་དང་། ཉན་
ཐོས་ཀྱི་ས་ནི་ཞུགས་པ་ཕྱི་མ་གསུམ་གྱི་རྟོགས་པ་དང་། རང་སངས་རྒྱས་ཀྱི་ས་ནི་རང་རྒྱལ་
འཕགས་པའི་མངོན་རྟོགས་སོ། །དེ་དག་ལས་འདའ་ཚུལ་ཡང་། དམན་པ་ས་བརྒྱད་ལ་
ཤེས་མཐོང་གིས་བལྟས་ནས་དང་། བྱང་སེམས་ཀྱི་ས་ལ་གནས་པའི་སྒོ་ནས་རིམ་གྱིས་
འདའ་བྱ་ས་དགུ་པོ་དེ་དག་གི་སྤང་རྟོགས་ཀྱི་རིགས་རྫོགས་པའི་ཚུལ་གྱིས་འདས་ནས་དེའི་
མཇུག་ཐོག་ཏུ་སྐྱེས་པའི་ཡེ་ཤེས་ནི་གང་གིས་སངས་རྒྱས་ཀྱི་སར་གནས་པ་ཞེས་པའི་མིང་
གིས་བཏགས་ནས་བཤད་པའི་ཐེག་ཆེན་གྱི་ས་དེ་ནི་སངས་རྒྱས་ཀྱི་ས་དངོས་མིན་པར་བྱང་
ཆུབ་སེམས་དཔའི་ས་བཅུ་པ་ཡིན་པར་ཤེས་པར་བྱའོ། །ས་བཅུ་པ་དེ་ལ་སངས་རྒྱས་ཀྱི་ས་
ཞེས་འདོགས་པའི་རྒྱུ་མཚན་ནི་རྗེས་ཐོབ་ཏུ་སེམས་ཅན་གྱི་དོན་སྒྲུབ་པ་ལ་སངས་རྒྱས་དང་
མཛད་པ་ཕལ་ཆེར་མཉམ་པས་སོ། ། །
གཉིས་པ་གཉེན་པོའི་ཚོགས་སྒྲུབ་བྱེ་བྲག་ཏུ་བཤད་པ་ནི། མཐོང་བའི་ལམ་དང་
སྒོམ་པའམ་གོམས་པའི་ལམ་གཉིས་པོ་དག་ལ་ངོས་སྐལ་གྱི་སྤང་བྱ་ཤེས་སྒྲིབ་ཀུན་ཉོན་གཟུང་
རྟོག་རྣམ་བྱང་གཟུང་རྟོག་གཉིས། ། གང་ཟག་རྫས་འཛིན་རྟོག་པ་སྐྱེས་བུ་བཏགས་འཛིན་
རྟོག་པ་གཉིས་ཏེ་གཟུང་བ་དང་འཛིན་པའི་རྣམ་པར་རྟོག་པ་བཞི་ཡོད་ལ། དེ་བཞི་ལ་ཀུན་

བཏགས་དང་ལྷན་སྐྱེས་གཉིས་རེར་ཕྱེ་བས་བརྒྱད་ཡོད་པ་དེ་རྣམས་ཉེ་བར་ཞི་བར་བྱ་བའི་ཕྱིར་
དུ་སྤང་བྱ་ཀུན་བཏགས་བཞིའི་ས་བོན་གྱི་གཉེན་པོར་མཐོང་ལམ་བར་ཆད་མེད་ལམ་བཞི་དང་
ལྷན་སྐྱེས་བཞིའི་ས་བོན་གྱི་གཉེན་པོར་སྒོམ་ལམ་བར་ཆད་མེད་ལམ་བཞི་སྟེ་སྤང་བྱའི་གྲངས་
ལྟར་གཉེན་པོ་རྣམ་པ་བརྒྱད་ཡོད་ཅེས་བྱ་བ་ཡིན་ནོ། ༧ ། །
བཅུ་པ་ངེས་འབྱུང་སྒྲུབ་པ་ནི། དེ་ལྟར་བསམ་སྦྱོར་རྒྱ་ཆེན་པོས་ཚོགས་བསགས་པ་
ལས་རྣམ་མཁྱེན་དུ་ངེས་འབྱུང་སྒྲུབ་པ་འབྱུང་ལ། དེ་ནི་རང་འབྲས་རྣམ་མཁྱེན་དུ་གདོན་མི་
ཟ་བར་འབྱིན་པའི་དག་པའི་རྣལ་འབྱོར་ཏེ། དེ་ལ་སྤྱི་དང་བྱེ་བྲག་གིས་དབྱེ་བས་འབྱུང་
བ་བརྒྱད་ཡོད་པ་ལྟར་དེར་འབྱིན་བྱེད་ཀྱི་སྒྲུབ་པའང་བརྒྱད་དེ། སྔར་བཤད་ཆེད་དུ་བྱ་བ་
ཆེན་པོ་གསུམ་གྱི་ཆེད་དུ་ངེས་པར་འབྱུང་བའི་སྒྲུབ་པ་ནི་སྤྱི་དང༌། དེ་ནས་ཆོས་ཐམས་ཅད་
བདེན་སྟོང་དུ་མཉམ་པ་ཉིད་དུ་རྟོགས་ཤིང་ཐ་སྙད་དུ་སེམས་ཅན་ཐམས་ཅད་ཀྱི་སྡུག་བསྔལ་
བསལ་བྱར་མཉམ་པ་ཉིད་དུ་གཟིགས་པའི་ཐུགས་རྗེ་ཆེན་པོ་ནི་སེམས་ཆེན་པོ་དང༌། སྦྱོར་
བའི་སྒོ་ནས་སེམས་ཅན་གྱི་དོན་མཐའ་ཡས་པར་བྱེད་པ་དང༌། རྣམ་རྟོག་དང་འབད་རྩོལ་
མེད་པར་གཞན་དོན་ལྷུན་གྲུབ་ཏུ་ངེས་པར་འབྱུང་བའི་སྒྲུབ་པ་དང་གསུམ་ནི་སེམས་ཆེན་པོའི་
ཁྱད་པར་དང༌། རྟག་པ་འཁོར་བ་དང་ཆད་པ་མྱང་འདས་ཀྱི་མཐའ་གཉིས་ལ་མི་གནས་པའི་
མྱ་ངན་ལས་འདས་པར་ངེས་པར་འབྱུང་བ་དང༌། སྤང་བྱ་ཟད་པས་ཐེག་གསུམ་གྱི་རྟོགས་
རིགས་ཀྱི་དོན་ཐམས་ཅད་ཐོབ་པའི་མཚན་ཉིད་ཀྱིས་ངེས་པར་འབྱུང་བ་དང་གཉིས་ནི་སྤོང་བ་
ཆེན་པོའི་ཁྱད་པར་དང་། སེམས་བསྐྱེད་སོགས་ཆོས་བཅུ་མངོན་སུམ་དུ་རྟོགས་པའི་རྣམ་པ་
ཐམས་ཅད་མཁྱེན་པ་ཉིད་དང་དེའི་རྒྱུ་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་གྱི་ཡུལ་ཅན་གྱི་
ངེས་འབྱུང་སྒྲུབ་པ་སྟེ་དེ་གཉིས་ནི་རྟོགས་པ་ཆེན་པོའི་ངོ་བོ་དང་རྒྱུའི་ཁྱད་པར་ཡིན་ལ། དེ་
ལྟར་རྣམ་པ་བརྒྱད་ཀྱི་བདག་ཉིད་ཅན་གྱི་སྒྲུབ་པ་འདི་ནི་ངེས་འབྱུང་སྒྲུབ་པ་ཡིན་པར་ཤེས་
པར་བྱའོ། །འདིའི་ས་མཚམས་དག་པ་ས་གསུམ་ན་ཡོད་པར་འདོད་པ་ཉིད་གཙོ་ཆེའོ། །དེ་
ལྟར་གོ་སྒྲུབ་སོགས་བཞིའི་གོ་རིམ་དང་བཞིར་འབྱེད་པའི་རྒྱུ་མཚན་ནི། དཔའ་བོ་གཡུལ་དུ་
འཇུག་ཚེ་དང་པོར་སྲ་བའི་གོ་བའི་གོ་བགོས། དེ་ནས་གཡུལ་ངོར་ཞུགས་ཏེ་དཔུང་ཚོགས་
བཤམས་ནས་དགྲ་སྡེ་ལས་རྒྱལ་བར་བྱེད་པ་དང་ཆོས་མཐུན་པར། བྱང་སེམས་ཀྱིས་ཀྱང་
དང་པོར་ཕྱིན་དྲུག་གི་གོ་ཆ་བགོས། དེ་ནས་སྦྱོར་བ་དྲག་པོས་ཉམས་ལེན་ལ་ཞུགས་ཏེ་གྲོགས་

ཚོགས་གཉིས་ཀྱི་དཔུང་དང་བཅས་པས་ཉམས་སུ་བླངས་བས་མཐར་བདུད་བཞིའི་གཡུལ་ལས་
རྒྱལ་ནས་རྣམ་མཁྱེན་དུ་ངེས་པར་འབྱུང་བར་བྱེད་པས་སོ། གཉིས་པ་སྐབས་བསྡུ་བ་ནི། ཤེས་
རབ་ཀྱི་སོགས་སོ། ༧ །གཉིས་པ་ལམ་ཤེས་ཀྱི་ཡན་ལག་རྒྱས་པར་བཤད་པ་ནི། འབྲས་
བུ་རྣམ་མཁྱེན་ཐོབ་པ་ལ་རྒྱུ་ལམ་ཤེས་རྫོགས་པར་སྒོམ་དགོས་པ་ཤེས་པའི་ཆེད་རྣམ་མཁྱེན་གྱི་
རྗེས་སུ་ལམ་ཤེས་ཉིད་འཆད་དོ། །འདི་ལ་གཉིས་ལས། དང་པོ་ལེའུའི་གཞུང་བཤད་
ནི། རང་རྒྱུད་ལྡན་གྱི་གང་ཟག་གི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་ཤེས་རབ་
ཀྱིས་ཟིན་པའི་ཐེག་ཆེན་འཕགས་པའི་མངོན་རྟོགས་དེ་ལ་ལམ་ཞེས་བྱ་ལ། དེ་མཚོན་བྱེད་
ཀྱི་ཆོས་བཅུ་གཅིག་ཡོད་པ་ལས། ་༧ །
དང་པོ་ལམ་ཤེས་ཀྱི་ཡན་ལག་ནི། ལམ་ཤེས་ཀྱི་རྒྱུ་ངོ་བོ་འབྲས་བུ་གསུམ་པོ་གང་
རུང་གིས་བསྡུས་པའི་སྙིང་རྗེ་ཆེན་པོས་ཟིན་པའི་ཡོན་ཏན་ཁྱད་པར་ཅན་ཏེ། དེ་ལ་རྟེན་གྱི་
ཁྱད་པར་། རང་བཞིན་གྱི་ཁྱད་པར། བྱེད་ལས་ཀྱི་ཁྱད་པར་དང་གསུམ་ལས། དང་
པོ་ལའང་། འགལ་རྐྱེན་དང་བྲལ་བའི་ཁྱད་པར་ནི། འདོད་གཟུགས་ཀྱི་ལྷ་སྟོན་པའི་
དྲུང་དུ་ལྷགས་པ་རྣམས་སེམས་བསྐྱེད་དང་ལམ་ཤེས་སྐྱེ་བའི་སྣོད་དུ་རུང་བར་བྱ་བའི་ཕྱིར་དུ་
དེ་བཞིན་གཤེགས་པའི་རང་བཞིན་གྱི་འོད་ཀྱིས་དེ་རྣམས་ཀྱི་རྣམ་སྨིན་གྱི་འོད་མོག་མོག་པོར་
ཏེ་གཟི་མེད་པར་མཛད་ནས་ང་རྒྱལ་མངོན་གྱུར་བ་བཅོམ་པ་དང༌། ལྷན་ཅིག་བྱེད་རྐྱེན་གྱི་
ཁྱད་པར་ནི། ལམ་ཤེས་དངོས་སུ་སྐྱེ་བའི་རྟེན་ལ་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་
ཆུབ་མཆོག་ཏུ་སེམས་བསྐྱེད་པ་ཁོ་ན་དགོས་པས་ན་སྐབས་དེ་སྐྱེ་བའི་རྟེན་ནམ་ཡུལ་སོ་སོར་
ངེས་པ་དང་། ཉེར་ལེན་གྱི་རྒྱུའི་ཁྱད་པར་ནི། སྤྱིར་སེམས་ཅན་ཐམས་ཅད་ལ་སངས་
རྒྱས་ཀྱི་རིགས་ཀྱི་ཁྱབ་པས་ན་མཐར་རིགས་ཅན་གསུམ་གྱི་རྒྱུད་ལ་ལམ་ཤེས་སྐྱེ་རུང་གིས་ཁྱབ་
པ་སྟེ་དེ་གསུམ་རྟེན་གྱི་ཁྱད་པར་དང༌། རང་བཞིན་གྱི་ཁྱད་པར་ནི། འདོད་པ་དང་སྲིད་
པའི་ཟག་པས་བསྡུས་པའི་ཉོན་མོངས་རྣམས་རང་དོན་དུ་ཆེད་དུ་གཉེར་ནས་སྤང་བྱའི་གཙོ་བོར་
མི་བྱེད་པར་གཞན་དོན་སྒྲུབ་པའི་ཡན་ལག་ཏུ་སྒྱུར་བར་བྱེད་ཅིང་འཁོར་བ་མི་འདོར་བའི་རང་
བཞིན་དང་ནི་ལྡན་པ་དང་། བྱེད་ལས་ཀྱི་ཁྱད་པར་ནི། རྫོགས་སྨིན་སྦྱང་གསུམ་མ་བྱས་
པར་ཡང་དག་མཐའ་མངོན་དུ་མི་བྱེད་པ་དང་སྟོང་ཉིད་རྟོགས་པའི་ཤེས་རབ་དང་སྙིང་རྗེ་ཆེན་
པོ་སོགས་ཀྱི་ཐབས་མཁས་དང་ལྡན་པས་སེམས་ཅན་འཁོར་དུ་མ་འདུས་པ་རྣམས་སྡུད་ཅིང་

འདུས་པ་རྣམས་སྨིན་གྲོལ་ལ་འགོད་པར་བྱེད་པ་ནི་ལམ་ཤེས་དེ་ཡི་བྱེད་ལས་ཡིན་ནོ། །དེ་
ལྟར་ལམ་ཤེས་ཀྱི་ཡན་ལག་ནི་ཁྱད་པར་ལྔ་དང་ལྡན་ལ་དེ་དག་གིས་རིམ་པར་རྟོགས་པ་ཁྱད་
པར་ཅན་སྐྱེ་བ་ལ་གེགས་ང་རྒྱལ་དང་ཞུམ་པ་སོགས་སྤོང་དགོས་པ་དང༌། ལམ་ཤེས་དངོས་
སུ་སྐྱེ་བའི་རྟེན་ལ་གནས་སྐབས་བྱང་སེམས་ཁོ་ན་དང༌། མཐར་ཐམས་ཅད་ལ་སྐྱེ་བར་
བསྟན་ལ། ཕྱི་མ་གཉིས་ཀྱིས་ཉན་རང་གི་ལམ་ལས་ཁྱད་པར་དུ་འཕགས་པར་བསྟན་ཏོ།།
༈ གཉིས་པ་ཉན་ཐོས་ཀྱི་ལམ་ཤེས་པའི་ལམ་ཤེས་ལ་གཉིས། དེའི་ངོ་བོ་དངོས་
དང༌། དེའི་རྒྱུ་སྦྱོར་ལམ་མོ། །དང་པོ་ནི། ཁྱད་ཆོས་གསུམ་གྱིས་ཟིན་པའི་སྒོ་ནས་
གདུལ་བྱ་ཉན་ཐོས་ཀྱི་རིགས་ཅན་རྗེས་སུ་གཟུང་བའི་ཕྱིར་དུ་ཤེས་པར་བྱ་བའི་མངོན་རྟོགས་
ཀྱི་རིགས་སུ་གནས་པའི་ཐེག་ཆེན་འཕགས་པའི་མཁྱེན་པ་དེ་ལ་ཉན་ཐོས་ཀྱི་ལམ་ཤེས་པའི་
ལམ་ཤེས་ཞེས་བྱ་ལ། དེ་ལྟ་བུའི་ལམ་ཤེས་དེ་ཉིད་བྱང་སེམས་ཀྱིས་རྫོགས་པར་སྒོམ་པ་
ཉིད་ཀྱི་ཚུལ་ལམ་སྐབས་སུ་ལ་ནི། དམིགས་ཡུལ་འཕགས་པའི་བདེན་པ་བཞི་པོ་དག་གི་
རྣམ་པ་མི་རྟག་སོགས་བཅུ་དྲུག་མངོན་སུ་དུ་རྟོགས་པའི་ལམ་དེ་ཉིད། སྦྱོར་བའི་དུས་སུ་སེམས་
བསྐྱེད། དངོས་གཞིའི་དུས་སུ་དོན་དམ་པར་མི་དམིགས་པར་རྟོགས་པའི་ཤེས་རབ། རྗེས་
ཀྱི་དུས་སུ་བསྔོ་བ་སྟེ་ཟིན་བྱེད་དེ་གསུམ་གྱིས་ཟིན་པའི་སྒོ་ནས་ནི་ཉན་ཐོས་ཀྱི་ལམ་ཤེས་པའི་
ལམ་ཤེས་འདི་སྒོམ་པ་ཡིན་པར་ཤེས་པར་བྱའོ། །འདི་ལ་ཤེས་བྱ་ཉན་ཐོས་ཀྱི་ལམ་དང་།
དེ་ཇི་ལྟར་ཤེས་པར་བྱེད་ཚུལ་གཉིས་ལས། དང་པོ་ལ་ཉན་ཐོས་ལམ་གྱི་དམིགས་པ་བདེན་
བཞིའི་རྣམ་པ་ལ། སྡུག་ཀུན་གྱི་རྣམ་པ་དང་། འགོག་ལམ་གྱི་རྣམ་པ་གཉིས་ལས། དང༌
པོ་སྡུག་ཀུན་ཀྱི་རྣམ་པ་ལའང་སྡུག་ཀུན་སོ་སོའི་རྣམ་པ་བརྒྱད་དང་། ཐུན་མོང་གི་རྣམ་པ་
བདུན་ཏེ་བཅོ་ལྔ་ཡོད་པ་ལས། སྡུག་བདེན་གྱི་རྣམ་པ་ནི། རྒྱུ་རྐྱེན་ལས་སྐྱེས་པས་མི་
རྟག་པའི་རྣམ་པ། ལས་ཉོན་གྱི་གཞན་དབང་དུ་གྱུར་པས་སྡུག་བསྔལ་བའི་རྣམ་པ། དོན་
གཞན་གྱི་བདག་གིས་སྟོངས་པས་སྟོང་པའི་རྣམ་པའམ་བདག་མེད་པའི་རྣམ་པ། རང་གི་ངོ་
བོའི་བདག་མེད་པས་བདག་མེད་པའི་རྣམ་པའམ་ཞི་བའི་རྣམ་པ་སྟེ་བཞི། ཀུན་འབྱུང་གི་
རྣམ་པ་ནི། སྡུག་བསྔལ་གྱི་རྩ་བར་གྱུར་པས་རྒྱུའི་རྣམ་པའམ་ནད་ལྟ་བུའི་རྣམ་པ། སྡུག་
བསྔལ་ཡང་ཡང་སྐྱེད་པས་ཀུན་འབྱུང་གི་རྣམ་པའམ་འབྲས་ལྟ་བུའི་རྣམ་པ། སྡུག་བསྔལ་
ཤུགས་དྲག་སྐྱེད་པས་རབ་སྐྱེའི་རྣམ་པའམ་ཟུག་རྔུ་ལྟ་བུའི་རྣམ་པ། ཡང་སྲིད་ཕྱི་མའི་རྐྱེན་བྱེད་

པས་རྐྱེན་གྱི་རྣམ་པའམ་སྡིག་པ་ལྟ་བུའི་རྣམ་པ་སྟེ་བཞི། སྡུག་ཀུན་ཐུན་མོང་གི་རྣམ་པ་ནི།
ཕྱིར་རྒོལ་བས་གནོད་པས་དགྲ་ལྟ་བུའི་རྣམ་པ། གནོད་བྱེད་ཀྱིས་འཇིག་པས་འཇིག་པའི་
ཆོས་ཅན་གྱི་རྣམ་པ། རིང་དུ་མི་གནས་པས་གཡོ་བའི་རྣམ་པ། རང་གི་ངང་གིས་ཀྱང་
འཇིག་པས་རབ་ཏུ་འཇིག་པའི་རྣམ་པ། འདི་ཕྱིར་གནོད་པའི་གནས་སུ་གྱུར་པས་འཇིགས་
པའི་རྣམ་པ། སེམས་ཡོད་ཀྱིས་གནོད་པས་འགོ་ནད་ལྟ་བུའི་རྣམ་པ། སེམས་མེད་ཀྱིས་
གནོད་པས་ཉེར་འཚེའི་རྣམ་པ་སྟེ་བདུན་ནོ། །གཉིས་པ་འགོག་ལམ་གྱི་རྣམ་པ་བརྒྱད་ལས།
འགོག་པའི་རྣམ་པ་ནི། ཉོན་མོངས་སྤངས་པའི་བྲལ་བ་ཡིན་པས་འགོག་པའི་རྣམ་པའམ་བདག་
མེད་པའི་རྣམ་པ། སྡུག་བསྔལ་ཞི་བའི་བྲལ་བ་ཡིན་པས་ཞི་བའི་རྣམ་པ། གཙང་བདེའི་
ངོ་བོར་གྱུར་པའི་བྲལ་བ་ཡིན་པས་གྱ་ནོམ་པའི་རྣམ་པའམ་དབེན་པའི་རྣམ་པ། ངོ་བོ་རྒྱུ་འབྲས་
གསུམ་དང་མངོན་པར་འདུ་བྱེད་པ་རྣམས་བདེན་གྲུབ་དང་བྲལ་བའི་སྤངས་པ་ཡིན་པས་ངེས་
འབྱུང་གི་རྣམ་པའམ་སྟོང་ཉིད་སོགས་ཀྱི་རྣམ་པ་སྟེ་བཞི། ལམ་བདེན་གྱི་རྣམ་པ་ནི། ཐར་
པའི་གྲོང་དུ་ཕྱིན་བྱེད་ཡིན་པས་ལམ་གྱི་རྣམ་པ། ཉོན་མོངས་ཀྱི་དངོས་གཉེན་བྱེད་པས་
རིགས་པའི་རྣམ་པ། གནས་ལུགས་མངོན་སུམ་དུ་རྟོགས་པས་སྒྲུབ་པའི་རྣམ་པ། སྡུག་
བསྔལ་གཏན་ཟད་བྱེད་པས་ངེས་པར་འབྱིན་པའི་རྣམ་པ་སྟེ་བཞིའོ། །དེ་ལྟར་རྣམ་པ་ཉེར་
གསུམ་པོ་མི་རྟག་སོགས་ཀྱི་རྣམ་པ་བཅུ་དྲུག་གི་ནང་དུ་འདུ་སྟེ་སྡུག་ཀུན་ཐུན་མོང་གི་རྣམ་པ་
བདུན་པོ་སྡུག་ཀུན་སོ་སོའི་རྣམ་པ་བརྒྱད་དུ་འདུ་བས་སོ། །འདིར་བསྟན་ཤེས་བྱ་ཉན་ཐོས་
ཀྱི་ལམ་དེ་རྣམ་གཞག་གི་རྟེན་ཉན་ཐོས་ལ་བཞག་ནའང་ཉན་ཐོས་དང་བྱང་སེམས་གཉིས་ཀའི་
རྒྱུད་ལ་སྐྱེ་བ་ཞིག་དགོས་ཕྱིར་མི་རྟག་སོགས་རྟོགས་པའི་ལམ་སྤྱི་ཙམ་པ་དེ་དེ་ཡིན་གྱི། ཉན་
ཐོས་ཀྱི་སོགས་རྒྱུད་ཀྱིས་བསྡུས་པའི་མི་རྟག་སོགས་རྟོགས་པའི་ལམ་རྣམས་ནི་དེ་མིན་ནོ། །
གཉིས་པ་དེ་ཇི་ལྟར་ཤེས་པར་བྱེད་ཚུལ་ནི། གོང་སྨོས་ལྟར་སེམས་བསྐྱེད་སོགས་ཁྱད་ཆོས་
གསུམ་གྱིས་ཟིན་པའི་སྒོ་ནས་སྦྱོར་ལམ་གྱི་སྐབས་སུ་དོན་སྤྱིའི་ཚུལ་དང་མཐོང་ལམ་གྱི་སྐབས་
སུ་མངོན་སུམ་དུ་ཤེས་པར་བྱས་ནས་རང་རྒྱུད་ལ་སྐྱེད་པ་ཡིན་གྱི། དེ་ཤེས་ཚུལ་མིག་གིས་
གཟུགས་ལ་ལྟ་བ་ལྟར་བྱེད་པ་མིན་ནོ། །དེས་ན་འདིར་ནི་ཟིན་བྱ་མི་རྟག་སོགས་རྟོགས་པ་
དང་ཟིན་བྱེད་སྟོང་ཉིད་རྟོགས་པ་གཉིས་ཀ་མངོན་སུམ་དུ་རྟོགས་པ་ཡིན་ནོ། འདིར་རྩ་
ཚིག་གིས་མི་དམིགས་ཞེས་པ་ལས་མ་བསྟན་ཡང་སེམས་བསྐྱེད་དང་བསྔོ་བས་ཟིན་དགོས་

པའང་མདོ་ལས་བསྟན་པ་ལྟར་སྦྱར་རོ། །བྱང་སེམས་ཀྱིས་ཉན་ཐོས་ཀྱི་ལམ་ཤེས་པའི་ལམ་
ཤེས་སྒོམ་པའི་དགོས་པ་ནི། སྐྱེས་བུ་འབྲིང་དང་ཐུན་མོང་བའི་ལམ་བདེན་བཞིའི་རྣམ་པ་
བསྒོམས་པས་འཁོར་བ་རྒྱུ་འབྲས་ལ་ཡིད་འབྱུང་སྐྱེ་ཞིང་ཐར་པ་རྒྱུ་འབྲས་ལ་ཡིད་ཆེས་རྙེད་ནས་
འཇུག་བྱར་ཤེས་པ་དང་། ཉན་ཐོས་ཀྱི་རིགས་ཅན་རྗེས་སུ་གཟུང་བ་སོགས་ཀྱི་ཕྱིར་རོ། །
ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་ས་མཚམས་ནི་ཐེག་ཆེན་མཐོང་ལམ་སངས་རྒྱས་ཀྱི་
སའི་བར་ན་ཡོད་དོ། །གཉིས་པ་ནི། འཕགས་པ་ཉན་ཐོས་ཀྱི་ལམ་མི་རྟག་སོགས་བཅུ་
དྲུག་མངོན་སུམ་དུ་ཤེས་པ་ལ་ནི་དེའི་རྒྱུ་ངེས་འབྱེད་ཆ་མཐུན་སྔོན་དུ་འགྲོ་དགོས་པས་དེ་ལ་
བཞི་ཡོད་དེ། གཟུགས་ལ་སོགས་པ་ཆོས་རྣམས་བདེན་གྲུབ་ཀྱིས་སྟོང་པའི་ཕྱིར་ན་དེ་དག་གི་
སྟོང་པ་ཉིད་དང་གཟུགས་སོགས་རྣམས་ཕན་ཚུན་ངོ་བོ་དབྱེར་མེད་པར་རྟོགས་པས་དང་པོར་
ཟིན་པའི་མི་རྟག་སོགས་བཅུ་དྲུག་རྟོགས་པའི་ཡེ་ཤེས་ནི་དྲོ་བ་སྟེ་སྦྱོར་ལམ་དྲོད་ཡིན་ལ།
འདིར་ཟིན་བྱ་མི་རྟག་སོགས་རྟོགས་པ་དང་ཟིན་བྱེད་སྟོང་ཉིད་རྟོགས་པ་གཉིས་ཀའང་དོན་སྤྱིའི་
ཚུལ་གྱིས་རྟོགས་པ་ཡིན་ལ། དེ་གཉིས་ཀའང་ཐེག་ཆེན་སྦྱོར་ལམ་ཡིན་ཞིང་རྩེ་མོ་སོགས་
ལའང་དེ་དང་འདྲའོ། །དེ་ནས་གཟུགས་སོགས་དེ་དག་ལ་དོན་དམ་པར་མི་དམིགས་པར་
རྟོགས་པའི་ཡེ་ཤེས་གོང་འཕེལ་དུ་གྱུར་པས་ཟིན་པ་སྦྱོར་ལམ་རྩེ་མོར་གྱུར་པ་དག་ཏུ་འདོད་པ་
དང༌། གཟུགས་སོགས་དེ་དག་ལ་དོན་དམ་པར་རྟག་པ་དང་མི་རྟག་པ་ལ་སོགས་པའི་ཚུལ་
གྱིས་གནས་པ་བཀག་པ་ལ་བཟོད་པ་ཐོབ་པས་ཟིན་པ་སྦྱོར་ལམ་བཟོད་པ་རྣམས་དང་། ས་
རབ་དགའ་ལ་སོགས་པ་འཛིན་པ་ས་བཅུ་པོ་དག་ལས་བརྩམས་ནས་ནི་དོན་དམ་པར་མི་
གནས་པའི་ཚུལ་མདོ་ལས་རྒྱས་པར་བསྟན་པ་རྟོགས་པ་ཡིས་ཟིན་པ་ཆོས་ཀྱི་མཆོག་ཏུ་འགྱུར་
བར་བཤད་པ་སྟེ་དེ་སྦྱོར་ལམ་ཆོས་མཆོག་ཡིན་ཞེས་པའོ། །ས་བཅུ་སོགས་ལ་དོན་དམ་
པར་གནས་བྱར་མེད་པ་རྒྱུ་མཚན་ཅིའི་ཕྱིར་ཞེ་ན། རྫོགས་པའི་སངས་རྒྱས་ཀྱིས་ཆོས་ཐམས་
ཅད་བདེན་མེད་ཉིད་དུ་མངོན་སུམ་དུ་མཁྱེན་ནས་ཐུགས་སུ་ཆུད་ཀྱི། ཆོས་རྣམས་ལ་བདེན་
པར་གྲུབ་པ་ཅུང་ཟད་ཀྱང་མ་གཟིགས་པའི་ཕྱིར་ཞེས་ཤེས་བྱ་ཐམས་ཅད་ལ་ཚད་མར་གྱུར་པའི་
སྐྱེས་བུས་མ་གཟིགས་པའི་གཏན་ཚིགས་བཀོད་པ་སྟེ་འདི་སྦྱོར་ལམ་བཞི་ཀ་ལ་སྦྱར་རོ། །
འདིར་དངོས་བསྟན་ནི་སྟོང་ཉིད་རྟོགས་པའི་སྦྱོར་ལམ་ཡིན་ལ། ཉན་ཐོས་ཀྱི་ལམ་ཤེས་པའི་
ལམ་ཤེས་ཀྱི་རྒྱུ་ཐེག་ཆེན་སྦྱོར་ལམ་ནི་ཤུགས་བསྟན་གྱི་གཙོ་བོ་དང་ཉན་ཐོས་ཀྱི་སྦྱོར་ལམ་ནི་

ཤུགས་བསྟན་ཕལ་པའོ།།
༈ གསུམ་པ་རང་རྒྱལ་གྱི་ལམ་ཤེས་པའི་ལམ་ཤེས་ལ་གསུམ། རྟེན་གྱི་ཁྱད་
པར། དེའི་ངོ་བོ་དངོས། དེའི་རྒྱུ་སྦྱོར་ལམ་མོ། །དང་པོ་ལ། ལམ་བགྲོད་ཚུལ་
གྱི་ཁྱད་པར་ནི། རང་བྱུང་རང་སངས་རྒྱས་རྣམས་སྲིད་པ་ཐ་མ་པའི་ཚེ་གཞན་ལ་མི་ལྟོས་
པར་བདག་ཉིད་ཀྱི་སྟོབས་ཀྱིས་རང་གི་བྱང་ཆུབ་དེ་ནི་རྟོགས་ནུས་པའི་ཕྱིར་དེ་སློབ་དཔོན་
གཞན་གྱིས་བསྟན་ཡང་མི་དགོས་ལ། ཡང་ཞེས་པས་བསྟན་པའི་ཆོས་སྟོན་ཚུལ་གྱི་ཁྱད་
པར་ནི། གདུལ་བྱ་གཞན་ལ་ཆོས་སྟོན་པའི་ཚེ་ཡང་ངེས་པར་ངག་གི་རྣམ་པར་རིག་བྱེད་
ཀྱིས་སྟོན་མི་དགོས་པར་སྔོན་གྱི་སྨོན་ལམ་སོགས་ཀྱི་མཐུས་སྒྲ་མེད་ལུས་ཀྱི་རྫུ་འཕྲུལ་གྱི་སྒོ་
ནས་ཆོས་སྟོན་ལ། དེའི་ཕྱིར་བསེ་རུ་ལྟ་བུའི་རང་རྒྱལ་གྱི་ཡེ་ཤེས་ནི་ཉན་ཐོས་ལས་རྟོགས་
པ་ཟབ་པ་ཉིད་དུ་མངོན་པར་བརྗོད་དེ་ཉན་ཐོས་ལྟར་ངག་གི་འབྲས་རྟགས་ལས་དེ་དག་གི་ཡེ་
ཤེས་དེ་གདུལ་བྱ་གཞན་གྱིས་མི་རྟོགས་པས་སོ། །དེ་ལྟར་ལམ་བགྲོད་ཚུལ་དང་ཆོས་སྟོན་
ཚུལ་གཉིས་ཀའི་སྒོ་ནས་ཉན་ཐོས་ལས་ཁྱད་ཞུགས་པ་ནི་རྟེན་གྱི་ཁྱད་པར་དངོས་སོ། །ཆོས་
སྟོན་ཚུལ་ལ་རྩོད་སྤོང་ནི། སྒྲ་མེད་པར་ཆོས་སྟོན་པ་འགལ་ལོ་སྙམ་ན། མི་འགལ་ཏེ།
གདུལ་བྱ་གང་དང་གང་ཞིག་བརྗོད་བྱའི་དོན་ནི་གང་དང་གང་ལ་རྣམ་པ་ཇི་ལྟ་ཇི་ལྟར་ཉན་
པར་འདོད་པ་དེ་དང་དེ་ལ་བརྗོད་བྱའི་དོན་དེ་དང་དེ་ཉིད་ངག་གི་སྒྲ་མེད་ཀྱང་བརྗོད་བྱའི་དོན་
དེ་ཉན་པ་པོས་ཇི་ལྟར་ཉན་འདོད་པ་དེ་ལྟར་སྣང་བའི་ཕྱིར་རོ། །གཉིས་པ་ནི། ཁྱད་
ཆོས་གསུམ་གྱིས་ཟིན་པའི་སྒོ་ནས་གདུལ་བྱ་རང་རྒྱལ་གྱི་རིགས་ཅན་རྗེས་སུ་གཟུང་བའི་ཕྱིར་
དུ་ཤེས་པར་བྱ་བའི་མངོན་རྟོགས་ཀྱི་རིགས་སུ་གནས་པའི་ཐེག་ཆེན་འཕགས་པའི་མཁྱེན་པ་དེ་
ལ་རང་རྒྱལ་གྱི་ལམ་ཤེས་པའི་ལམ་ཤེས་ཞེས་བྱ་ལ། དེའང་གཟུང་བ་རང་བཞིན་གྱིས་སྟོང་
པར་རྟོགས་པས་གཟུང་བ་གཟུགས་སོགས་ཕྱི་རོལ་དོན་དུ་འཛིན་པའི་རྟོག་པ་སྤོང་བའི་ཕྱིར་
ཉན་ཐོས་ལས་ཁྱད་པར་དུ་འཕགས་པ་དང༌། འཛིན་རྟོག་གི་གཉེན་པོ་མ་བསྒོམས་པས་ན་
གཟུགས་འཛིན་ཤེས་པ་སོགས་འཛིན་པ་སེམས་ལ་བདེན་པར་འཛིན་པའི་བདེན་འཛིན་མི་
སྤོང་བའི་ཕྱིར་ཐེག་ཆེན་ལས་དམན་པའི་ཁྱད་པར་དང་ནི་ལྡན་ལ། དེ་ལྟ་བུའི་སྤངས་རྟོགས་ཀྱི་
ཁྱད་པར་གཉིས་ལས་འདིར་སྤངས་པའི་ཁྱད་པར་དངོས་སུ་བསྟན་ནས་རྟོགས་པའི་ཁྱད་པར་
ཤུགས་ལ་བསྟན་ཏོ། །དེ་འདྲའི་ཁྱད་པར་གཉིས་ལྡན་གྱི་ལམ་དེ་རང་རྒྱལ་གྱི་རིགས་ལ་

བརྟེན་པ་ནི་རྟེན་གྱིས་ཁྱད་པར་དུ་གྱུར་པ་ཡིན་ལ། དེ་ལྟར་ན་བསེ་རུ་ལྟ་བུའི་རང་རྒྱལ་
གྱི་ལམ་ནི་གཟུང་བ་ཕྱི་རོལ་དོན་འཛིན་གྱི་རྟོག་པ་སྤོང་བའི་ཁྱད་པར། འཛིན་པ་ལ་བདེན་
འཛིན་གྱི་རྟོག་པ་མི་སྤོང་བའི་ཁྱད་པར། རྟེན་གྱི་ཁྱད་པར་ཏེ་ཁྱད་པར་དེ་གསུམ་དང་ལྡན་
པས་ཡང་དག་པར་བསྡུས་པར་བྱང་སེམས་ཀྱིས་ཤེས་པར་བྱས་ནས་རང་རྒྱལ་གྱི་རིགས་ཅན་
རྗེས་སུ་གཟུང་བ་སོགས་ཀྱི་ཕྱིར་བསྒོམ་པར་བྱ་ལ། སྒོམ་ཚུལ་ཡང་སེམས་བསྐྱེད་སོགས་
ཁྱད་ཆོས་གསུམ་གྱིས་ཟིན་པའི་སྒོ་ནས་སོ། །གཞུང་འདིས་བསྟན་བྱའི་གཙོ་བོ་རང་རྒྱལ་གྱི་
ལམ་ཤེས་པའི་ལམ་ཤེས་ཡིན་ནའང་། དངོས་སུ་ནི་གཟུང་འཛིན་རྫས་གཞན་གྱིས་སྟོང་པ་
མངོན་སུམ་དུ་རྟོགས་པའི་ཡེ་ཤེས་བསྟན་ཞིང་། དེ་ལ་ཤེས་བྱ་རང་རྒྱལ་གྱི་ལམ་ཞེས་བྱ་ལ་
དེ་རང་རྒྱལ་གྱི་རྒྱུད་ལ་ཡོད་པ་དེའི་སྐྱེ་མཆེད་དྲུག་གི་ཆོས་ཉིད་ལ་བརྟེན་ལ། བྱང་སེམས་
ཀྱིས་རྒྱུད་ལ་ཡོད་པ་ནི་དེའི་རང་བཞིན་གནས་རིགས་ལ་བརྟེན་ནོ། །འདིར་བསྟན་ཤེས་བྱ་
རང་རྒྱལ་གྱི་ལམ་མམ་གཞི་ཤེས་ནི་རྣམ་གཞག་གི་རྟེན་རང་རྒྱལ་ལ་བཞག་ནའང་བྱང་སེམས་
ཀྱི་རྒྱུད་ལ་སྐྱེ་བ་སོགས་སྔར་ཉན་ཐོས་ཀྱིས་ལམ་ཤེས་པའི་ལམ་ཤེས་ཀྱི་སྐབས་སུ་བཤད་པ་
རྣམས་འདིར་ཤེས་པར་བྱའོ། །འདིའི་ས་མཚམས་ནི་ཐེག་ཆེན་མཐོང་ལམ་ནས་སངས་རྒྱས་
ཀྱི་སའི་བར་ནའོ། །གསུམ་པ་ནི། དེ་ལྟར་རང་རྒྱལ་གྱི་ལམ་མངོན་སུམ་དུ་ཤེས་པའི་
ལམ་ཤེས་ཀྱི་རྒྱུ་ངེས་འབྱེད་ཆ་མཐུན་དེ་ལ་བཞི་ཡོད་དེ། གཟུགས་སོགས་ཆོས་རྣམས་ཐ་
སྙད་དུ་མིང་བརྡས་བཏགས་པའི་བཏགས་ཡོད་ཙམ་དང་། དོན་དམ་པར་སྤྲོས་པ་དང་བྲལ་
བའི་ཆོས་ཉིད་གཉིས་ཀ་མི་འགལ་བར་སྟོན་པའི་རྣམ་པ་ཅན་ཞེས་པའམ། ཡང་ན་གཟུགས་
སོགས་དོན་དམ་པར་མེད་ཅིང་ཐ་སྙད་དུ་བརྡར་བཏགས་པའི་ཆོས་ཉིད་དང་མི་འགལ་བར་
སྟོན་པའི་རྣམ་པ་ཅན་ནི་དྲོར་གྱུར་པ་སྟེ་སྦྱོར་ལམ་དྲོད་ཀྱི་ཡེ་ཤེས་སོ། །འདིས་སྟོང་ཉིད་ཀྱི་
རྣམ་པ་ཅན་གྱི་སྦྱོར་ལམ་དྲོད་དངོས་སུ་བསྟན་ནས་ཤུགས་ལ་གཟུང་འཛིན་རྫས་གཞན་གྱིས་
སྟོང་པ་དོན་སྤྱིའི་ཚུལ་གྱིས་རྟོགས་པའི་སྦྱོར་ལམ་དྲོད་སྟོན་ཏེ། རྩེ་མོ་སོགས་ལའང་དེ་དང་
འདྲའོ། །དེ་ནས་སྦྱོར་ལམ་རྩེ་མོར་གྱུར་པ་ནི་གཟུགས་ལ་སོགས་པ་ཆོས་རྣམས་དོན་དམ་
པར་འགྲིབ་པ་དང་འཕེལ་བ་མེད་པ་ལ་སོགས་པས་ཕྱེ་བ་སྟེ་ཁྱད་པར་དུ་བྱས་པའི་རྣམ་པ་ཅན་
དང༌། ནང་སྟོང་པ་ཉིད་ལ་སོགས་པ་རྟོགས་པ་ཡིས་ནི་གཟུགས་སོགས་ཆོས་རྣམས་བདེན་
གྲུབ་ཏུ་མི་འཛིན་པའི་ཕྱིར་སྦྱོར་ལམ་བཟོད་པ་དང་། གཟུགས་སོགས་དོན་དམ་པར་སྐྱེ་བ་

དང་འགག་པ་མེད་པ་སོགས་ཀྱི་རྣམ་པ་ཅན་ནི་སྦྱོར་ལམ་ཆོས་ཀྱི་མཆོག་ཅེས་བྱའོ། །འདིར་
སྟོང་ཉིད་ཀྱི་རྣམ་པ་ཅན་གྱི་སྦྱོར་ལམ་བཞི་དངོས་སུ་བསྟན་པ་ནི་ཤུགས་བསྟན་གྱི་གཙོ་བོ་
གཟུང་འཛིན་རྫས་གཞན་གྱིས་སྟོང་པར་རྟོགས་པའི་སྦྱོར་ལམ་བཞི་སྟོང་ཉིད་རྟོགས་པའི་ཤེས་
རབ་དེས་ཟིན་དགོས་པ་ཤེས་པའི་ཆེད་དོ། །ཡང་དངོས་བསྟན་གཉིས་སྟོང་ཉིད་རྟོགས་པའི་
སྦྱོར་ལམ་དང་ཤུགས་བསྟན་རང་རྒྱལ་གྱི་སྦྱོར་ལམ་དང་སྦྱར་ནས་འཆད་ཚུལ་ཡང་ཡོད་དོ། །
༈ བཞི་པ་ཐེག་ཆེན་མཐོང་ལམ་ལ་གཉིས། ངོ་བོ་མདོར་བསྟན་པ། རྣམ་པ་
རྒྱས་པར་བཤད་པའོ། །དང་པོ་ནི། རང་རྒྱུད་ལྡན་གྱི་གང་ཟག་སྲིད་ཞིའི་མཐར་ལྟུང་བ་
འགོག་བྱེད་ཀྱི་ཤེས་རབ་ཀྱིས་ཟིན་པའི་ཐེག་ཆེན་གྱི་བདེན་པ་མངོན་རྟོགས་དེ་ལ་ཐེག་ཆེན་
མཐོང་ལམ་ཞེས་བྱ་ལ། དེའང་དམིགས་པ་སྡུག་ཀུན་གྱི་བདེན་པ་དང་འགོག་ལམ་གྱི་བདེན་པ་
ལ་དམིགས་པ་གང་ཞིག །རྣམ་པ་བདེན་བཞི་རེ་རེ་ལའང་བཟོད་པ་དང་ཤེས་པའི་སྐད་ཅིག་མ་
རྣམ་པ་བཞི་རེར་དབྱེ་བ་ཡིས་ལམ་ཤེས་པ་ཉིད་འཆད་པའི་སྐབས་འདི་ལ་སྐད་ཅིག་མ་བཅུ་
དྲུག་གི་བདག་ཉིད་ཐེག་ཆེན་མཐོང་བའི་ལམ་ཚེ་འདིར་སེམས་ཅན་སྨིན་པར་བྱེད་པ་སོགས་
དང་ཚེ་རབས་གཞན་དུ་ཆོས་འཁོར་སྐོར་བ་སོགས་ཀྱི་ཕན་ཡོན་ཆེན་པོ་དང་བཅས་པ་འདི་དག་
བཤད་དོ། །དེའང་སྤྱིར་ཐེག་ཆེན་མཐོང་ལམ་ལ་མཉམ་རྗེས་གཉིས་དང་། མཉམ་
གཞག་ལའང་ཇི་ལྟ་ཇི་སྙེད་རྟོགས་པ་གཉིས་ཡོད་ཅིང་། ཇི་ལྟ་བ་རྟོགས་པའི་མཉམ་གཞག་
ལ་ཤེས་བཟོད་སྐད་ཅིག་མ་བཅུ་དྲུག་ཡོད་ལ། སྐྱེ་ཚུལ་ཡང་སྟོང་ཉིད་ལ་མཉམ་པར་གཞག་
པའི་མཉམ་གཞག་ཐུན་གཅིག་གམ་བྱ་རྫོགས་ཀྱི་སྐད་ཅིག་གཅིག་ལ་ལ་སྐད་ཅིག་མ་བཅུ་དྲུག་
པོ་སྐྱེ་བ་ཡིན་ལ་དེའང་ཐེག་ཆེན་མཐོང་ལམ་བར་ཆད་མེད་ལམ་གྱི་ངོ་བོར་གྱུར་པའི་བཟོད་པ་
བརྒྱད་ཅིག་ཅར་དུ་སྐྱེ་ཞིང་དེ་དག་ངོ་བོ་གཅིག་ལ་ལྡོག་པ་ཐ་དད་པའི་སྒོ་ནས་བཞག་པ་ཡིན་ཏེ་
ལྡོག་པ་ཐ་དད་པའི་སྒོ་ནས་བཞག་པ་ཡིན་ཏེ། མཐོང་ལམ་བར་ཆད་མེད་ལམ་དེས་ཡུལ་
བདེན་བཞིའི་ཆོས་ཉིད་མངོན་སུམ་དུ་རྟོགས་པའི་ཆ་ནས་ཆོས་བཟོད་བཞི་དང་། ཡུལ་ཅན་
ཆོས་བཟོད་བཞིའི་ཆོས་ཉིད་མངོན་སུམ་དུ་རྟོགས་པའི་ཆ་ནས་རྗེས་བཟོད་བཞི་བཞག་ལ།
དེ་བཞིན་དུ་ཐེག་ཆེན་མཐོང་ལམ་རྣམ་གྲོལ་ལམ་གྱི་ངོ་བོར་གྱུར་པའི་ཤེས་པ་བརྒྱད་ཅིག་ཅར་
དུ་སྐྱེ་ཞིང་དེ་དག་ཀྱང་ངོ་བོ་གཅིག་ལ་ལྡོག་པ་ཐ་དད་པའི་བཞག་པ་ཡིན་ཏེ། མཐོང་ལམ་
རྣམ་གྲོལ་ལམ་དེས་ཡུལ་བདེན་བཞིའི་ཆོས་ཉིད་མངོན་སུམ་དུ་རྟོགས་པའི་ཆ་ནས་ཆོས་ཤེས་

བཞི་དང་། ཡུལ་ཅན་ཆོས་ཤེས་བཞིའི་ཆོས་ཉིད་མངོན་སུམ་དུ་རྟོགས་བའི་ཆ་ནས་རྗེས་
ཤེས་བཞི་བཞག་གོ །གཉིས་པ་ནི། རྣམ་པ་བཅུ་དྲུག་པོའི་ངོས་འཛིན་གཞུང་དང་སྦྱར་
ནས་རིམ་པར་འཆད་པ་ལ། སྡུག་བདེན་གྱི་དེ་བཞིན་ཉིད་དང་། སངས་རྒྱས་ཏེ་དེ་མངོན་
སུམ་དུ་རྟོགས་པའི་ཡེ་ཤེས་དེ་དག་དོན་དམ་པར་ཕན་ཚུན་བརྟེན་པ་དང་རྟེན་པའི་དངོས་པོར་
མེད་པའི་ཕྱིར་དེ་དག་ཡུལ་དང་ཅན་ནམ་རྟེན་དང་བརྟེན་པའི་རྣམ་གྲངས་ཀྱིས་གནས་པར་
ཁས་མི་ལེན་པ་སྟེ་བླང་བྱར་མེད་པར་རྟོགས་པའི་ཡེ་ཤེས་ནི་མཐོང་ལམ་སྡུག་བསྔལ་ཆོས་
བཟོད་ཀྱི་རྣམ་པ་དང་། སྡུག་བདེན་གྱི་གཟུགས་ལ་སོགས་པ་བདེན་གྲུབ་ཀྱིས་སྟོང་པའི་
ཆོས་དབྱིངས་ཀྱི་ངོ་བོ་ཉིད་ཀྱིས་དེའི་ཡུལ་ཅན་གྱི་ཤེར་ཕྱིན་ཡང་ཆེན་པོ་ཉིད་དུ་རྟོགས་པའི་ཕན་
ཡོན་དང་ལྡན་པའི་ཡེ་ཤེས་ནི་སྡུག་བསྔལ་ཆོས་ཤེས་ཀྱི་རྣམ་པ་དང་། གཟུགས་སོགས་དེ་
དག་འཇལ་བྱེད་ཀྱི་ཚད་འང་དོན་དམ་པར་དམིགས་སུ་མེད་པ་དང་བཅས་པ་རྟོགས་པའི་ཡེ་
ཤེས་ནི་སྡུག་བསྔལ་རྗེས་བཟོད་ཀྱི་རྣམ་པ་དང་། ནམ་མཁའ་ཚད་མེད་པ་ལྟར་གཟུགས་
སོགས་དེ་དག་དོན་དམ་པར་ཚད་མེད་པ་ཉིད་དུ་རྟོགས་པའི་ཡེ་ཤེས་ནི་སྡུག་བསྔལ་རྗེས་ཤེས་
ཀྱི་རྣམ་པ་སྟེ་སྡུག་བདེན་གྱི་རྣམ་པ་བཞི་དང༌། ཀུན་འབྱུང་གི་གཟུགས་སོགས་དོན་དམ་པར་
མེད་པ་ཉིད་ཀྱིས་རྟག་ཆད་དང་ཡོད་མེད་ལ་སོགས་པའི་མཐའ་ཐམས་ཅད་མེད་པར་རྟོགས་
པའི་ཕན་ཡོན་དང་ལྡན་པའི་ཡེ་ཤེས་ནི་ཀུན་འབྱུང་ཆོས་བཟོད་ཀྱི་རྣམ་པ་དང་། ཀུན་འབྱུང་
ཆོས་ཤེས་ཀྱི་ཤེར་ཕྱིན་དེར་གནས་པའི་རྣལ་འབྱོར་པ་ནི་བདེན་པས་སྟོང་པའི་ངོ་བོ་ཉིད་ཀྱིས་
ཀུན་འབྱུང་གི་གཟུགས་ལ་སོགས་པ་ལ་སངས་རྒྱས་ཉིད་ཀྱི་རང་བཞིན་བདེན་སྟོང་དུ་ངེས་
པར་འཛིན་པའམ་རྟོགས་པའི་ཕན་ཡོན་དང་ལྡན་པའི་ཡེ་ཤེས་ནི་ཀུན་འབྱུང་ཆོས་ཤེས་ཀྱི་རྣམ་
པ་དང་ཞེས་པའམ། ཡང་མདོ་དང་བསྟུན་ནས་ཆོས་ཤེས་དེར་གནས་པའི་བྱང་སེམས་ཀྱི་
གཟུགས་ཕུང་ལ་སོགས་པ་ལ་གཞན་གྱིས་སངས་རྒྱས་ཉིད་དུ་ངེས་པར་འཛིན་དུ་རུང་བའི་
ཕན་ཡོན་དང་ལྡན་ཞེས་པའང་ཡོད་དོ། །ཤེར་ཕྱིན་དེར་གནས་པ་ནི་ཆོས་ཐམས་ཅད་དོན་
དམ་པར་བླང་བ་མེད་པ་དང་དོར་བ་མེད་པར་སྒོམ་པ་ལ་སོགས་པའི་ཕན་ཡོན་དང་ལྡན་པའི་
ཡེ་ཤེས་ནི་ཀུན་འབྱུང་རྗེས་བཟོད་ཀྱི་རྣམ་པ་དང་། རྣལ་འབྱོར་པས་ཆོས་ཐམས་ཅད་དོན་
དམ་པར་ངོ་བོ་ཉིད་མེད་པར་མོས་པ་སྔོན་དུ་འགྲོ་བའི་བྱམས་པ་ལ་སོགས་པ་ཚད་མེད་བཞི་
སྒོམ་པའི་ཕན་ཡོན་དང་ལྡན་པའི་ཡེ་ཤེས་ནི་ཀུན་འབྱུང་རྗེས་ཤེས་ཀྱི་རྣམ་པ་ཡིན་ལ། འདི་

རྗེས་ཀྱི་སྐབས་སུ་ཚད་མེད་བཞི་མངོན་གྱུར་དུ་སྒོམ་པའི་ཡོན་ཏན་དང་ལྡན་པས་དེ་མ་ཐག་
འགོག་པར་ལྟུང་བའི་ཉེས་པ་ཁེགས་པ་ཡིན་ནོ། དེ་དག་ནི་ཀུན་འབྱུང་བདེན་པའི་རྣམ་པ་
བཞིའོ། །གཟུགས་སོགས་ཀྱི་ངོ་བོ་དང་པོ་ནས་དོན་དམ་པར་རང་བཞིན་གྱིས་གྲུབ་པས་
སྟོང་པ་ཉིད་དུ་རྟོགས་པའི་ཡེ་ཤེས་ནི་འགོག་པ་ཆོས་བཟོད་ཀྱི་རྣམ་པ་དང་། ཆོས་དབྱིངས་
དང་མཉམ་པའི་དགེ་ཚོགས་རྒྱ་ཆེན་པོའི་འབྲས་བུ་སངས་རྒྱས་ཉིད་ནི་འཐོབ་པའི་ཕན་ཡོན་
ཅན་གྱི་ཡེ་ཤེས་ནི་འགོག་པ་ཆོས་ཤེས་ཀྱི་རྣམ་པ་དང། གཉེན་པོ་རྣམ་པར་བྱང་བའི་རིགས་
ཀུན་ཡོངས་སུ་བསྡུས་པའི་ཕན་ཡོན་དང་ལྡན་པའི་ཡེ་ཤེས་ནི་འགོག་པ་རྗེས་བཟོད་ཀྱི་རྣམ་པ་
དང་། ཉམ་ང་ནད་ལ་སོགས་པ་ཕྱི་ནང་གི་འཚེ་བ་ཀུན་སེལ་བའི་ཕན་ཡོན་དང་ལྡན་པའི་
ཡེ་ཤེས་ནི་འགོག་པ་རྗེས་ཤེས་ཀྱི་རྣམ་པ་སྟེ་འགོག་བདེན་གྱི་རྣམ་པ་བཞི་དང་། ཆོས་
ཐམས་ཅད་དོན་དམ་པར་ངོ་བོ་ཉིད་མེད་པར་རྟོགས་པའི་ཤེར་ཕྱིན་སྒོམ་པ་ཁོ་ནས་འདུས་བྱས་
གཟུགས་སོགས་ནས་འདུས་མ་བྱས་མྱ་ངན་ལས་འདས་པའི་བར་ལ་བདེན་འཛིན་ཞི་བ་ཉིད་ཀྱི་
ཕན་ཡོན་དང་ལྡན་པའི་ཡེ་ཤེས་ནི་ལམ་ཆོས་བཟོད་ཀྱི་རྣམ་པ་དང་། ལམ་ཆོས་ཤེས་ཀྱི་ཤེས་
རབ་འདི་དང་ཐབས་མཁས་ལ་ཞུགས་པ་ལ་སངས་རྒྱས་རྣམས་ཀྱིས་ལྷས་བྱས་པའི་གནོད་པ་
འབྱུང་འགྱུར་གྱི་གནོད་པ་ནང་གི་གནོད་པ་གསུམ་ལས་རིམ་པར་སྲུང་བ་དང་སྐྱོབ་པ་དང་སྦ་
བར་མཛད་པའི་ཕན་ཡོན་དང་ལྡན་པའི་ཡེ་ཤེས་ནི་ལམ་ཆོས་ཤེས་ཀྱི་རྣམ་པ་ཡིན་ལ། ཡང་
ན་མཐོང་ཆོས་དང་། སྐྱེས་ནས་དང་། ལན་གྲངས་གཞན་ལ་མྱོང་འགྱུར་གྱི་མི་དགེ་བའི་
ལས་གསུམ་ལས་རིམ་པར་སྲུང་བ་ལ་སོགས་པའོ། །སྲོག་མི་གཅོད་པ་ལ་སོགས་པ་རྣམ་
པ་ཀུན་མཁྱེན་པའི་སངས་རྒྱས་འཐོབ་བྱེད་ཀྱི་རྒྱུའམ་ཚུལ་ལ་ནི་བདག་ཉིད་གནས་ཏེ་སེམས་
ཅན་གཞན་དག་ཀྱང་འགོད་པའི་ཕན་ཡོན་དང་ལྡན་པའི་ཡེ་ཤེས་ནི་ལམ་རྗེས་བཟོད་ཀྱི་རྣམ་པ་
དང༌། སྦྱིན་པ་དང་ཚུལ་ཁྲིམས་ལ་སོགས་པ་དག་གི་དགེ་རྩ་མི་ཟད་པའི་ཆེད་དུ་རྫོགས་
པའི་བྱང་ཆུབ་ཏུ་བསྔོ་བ་ལ་མཁས་པའི་ཕན་ཡོན་དང་ལྡན་པའི་ཡེ་ཤེས་ནི་ལམ་རྗེས་ཤེས་ཀྱི་
རྣམ་པ་སྟེ་ལམ་བདེན་གྱི་རྣམ་པ་བཞི་ཡིན་ལ། དེ་ལྟར་ལམ་ཤེས་ཉིད་ཀྱི་སྐབས་ཀྱི་མཐོང་
བའི་ལམ་གྱི་སྐད་ཅིག་མ་ནི་བཅུ་དྲུག་པོ་དེ་དག་ཡིན་ནོ། །འདི་དག་རང་རང་གི་ངོས་སྐལ་གྱི་
སྤང་བྱའི་ས་བོན་གྱི་དངོས་གཉེན་བྱེད་པའི་སྒོ་ནས་དེ་དང་དེའི་བཟོད་ཤེས་ཀྱི་རྣམ་པར་འཇོག་
པ་ཡིན་ནོ། །འདིར་སྟོང་ཉིད་མངོན་སུམ་དུ་རྟོགས་པའི་མཐོང་ལམ་ནི་འདའ་བྱེད་ཀྱི་མཐོང་

ལམ་དང་། མི་རྟག་སོགས་བཅུ་དྲུག་མངོན་སུམ་དུ་རྟོགས་པའི་མཐོང་ལམ་ནི་འདའ་བྱའི་
མཐོང་ལམ་ཡིན་ལ། སྐྱེ་ཚུལ་ཡང་སྔ་མ་མཐོང་ལམ་མཉམ་གཞག་གི་སྐབས་དང་ཕྱི་མ་དེའི་
རྗེས་ཐོབ་སྐབས་འབྱུང་བ་ཡིན་ནོ།།
༈ ལྔ་པ་ཐེག་ཆེན་སྒོམ་ལམ་གྱི་བྱེད་པ་ནི། རང་འཐོབ་བྱེད་ཐེག་ཆེན་སྒོམ་ལམ་
བསྒོམས་སྟོབས་ཀྱིས་ཐོབ་པའི་ཕན་ཡོན་ནམ་འབྲས་བུ་སྟེ། དེ་ལ་དབྱེ་ན་དྲུག་ཡོད་དེ།
ཐེག་ཆེན་སྒོམ་ལམ་གྱི་སྟོབས་ཀྱིས་རྣམ་པ་ཀུན་ནས་ནང་གི་སེམས་ཉེ་བར་ཞི་ཞིང་དུལ་བས་
རང་སེམས་ལ་རང་དབང་ཉིད་དུ་བྱེད་པ་དང་། དེའི་དབང་གིས་ང་རྒྱལ་སོགས་རང་མཆོག་
ཏུ་རློམ་པའི་ཉོན་མོངས་ཞི་བས་ཕྱི་རོལ་དུ་དགེ་བའི་བཤེས་གཉེན་དང་གྲོགས་དམ་པ་སོགས་
སྐྱེ་བོ་ཐམས་ཅད་ལ་འདུད་པ་དང་། གཉེན་པོ་སྟོབས་ལྡན་ཐོབ་པ་དེས་ཆགས་སོགས་ཕར་
ཟིལ་གྱིས་མནན་པས་ན་ནང་གི་སེམས་ཉོན་མོངས་པ་ལས་རྒྱལ་བ་དང༌། དེའི་དབང་གིས་
ཕ་རོལ་གྱིས་བྱས་པའི་དུག་མཚོན་བྱད་སོགས་ཕྱི་རོལ་གྱི་གནོད་པས་བརྫི་བ་མེད་པ་ཉིད་དེ་དེ་
བཞི་ནི་སྐྱེས་བུ་བྱེད་པའི་འབྲས་བུ་དང་། རང་གི་སྟོབས་ཀྱིས་རྫོགས་པའི་བྱང་ཆུབ་སྒྲུབ་
པར་བྱེད་པ་ནི་རྒྱུ་མཐུན་གྱི་འབྲས་བུ་དང་ནི། སྒོམ་ལམ་གྱི་རྟེན་བྱང་སེམས་དེ་གང་ན་བཞུགས་
པའི་ཡུལ་ཕྱོགས་ཞེས་སམ། ཡང་ན་སྒོམ་ལམ་པ་གང་དུ་གནས་པའི་རྟེན་ནམ་ཡུལ་ཕྱོགས་
དེ་གཞན་གྱིས་མཆོད་པའི་གནས་ཉིད་དུ་གྱུར་པ་ནི་བདག་པོའི་འབྲས་བུ་སྟེ་དྲུག་ཡོད་པ་ལས།
དང་པོ་བཞི་གནས་སྐབས་ཀྱི་བྱེད་པ་དང་ལྔ་པ་མཐར་ཐུག་གི་བྱེད་པ་ཡིན་ལ་དེ་ལྔ་ཀ་རང་རྒྱུད་
དུ་གཏོགས་པ་དང༌། དྲུག་པ་ནི་གཞན་རྒྱུད་དུ་གཏོགས་པའི་བྱེད་པའོ། །སྒོམ་ལམ་གྱི་
བྱེད་པའི་ས་མཚམས་ནི་ཐེག་ཆེན་སྒོམ་ལམ་ཐོབ་པའི་སྐད་ཅིག་གཉིས་པ་ནས་སངས་རྒྱས་
ཀྱིས་སའི་བར་ན་ཡོད་དོ།།
༈ དྲུག་པ་མོས་པ་སྒོམ་ལམ་ནི། ཡུམ་དོན་གསུམ་པོ་གང་རུང་གི་འབྱུང་གནས་སུ་
ཡིད་ཆེས་པའི་ཟག་པ་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས་ཏེ། དེའང་མཉམ་
གཞག་ཏུ་ལམ་ཤེར་ཕྱིན་བསྒོམས་པའི་སྟོབས་ཀྱིས་རྗེས་ཐོབ་ཏུ་གཞུང་ལམ་འབྲས་བུའི་ཤེར་
ཕྱིན་གསུམ་རང་དོན་གཉིས་དོན་གཞན་དོན་གསུམ་མཐར་ཐུག་པའི་འབྱུང་གནས་སུ་ཡིད་ཆེས་
པའི་དད་པ་དང་དང་བའི་དད་པ་སྒོམ་པ་ཡིན་ལ། དེལྟ་བུའི་ཐེག་ཆེན་མོས་པ་སྒོམ་ལམ་དེ་
ལ། རྩ་བའི་སྒོ་ནས་དབྱེ་ན་རྣམ་པ་གསུམ་ཡོད་ལ། དེ་གསུམ་ཀའང་བསམ་པ་གཞན་

དོན་ཡིན་པ་ལ་ཁྱད་པར་མེད་ཀྱང་སྦྱོར་བ་བདག་ཏུ་ང་རྒྱལ་བ་མ་སྤངས་པའི་གནས་སྐབས་ས་
བདུན་པ་མན་ཆད་དུ་རང་གི་དོན་དུ་ཡུམ་གསུམ་དོན་གསུམ་གྱི་འབྱུང་གནས་སུ་ཡིད་ཆེས་ནས་
མོས་པ་རང་དོན་མོས་པ་སྒོམ་ལམ་དང་ནི། བདག་གཞན་མཉམ་པར་རྟོགས་པའི་གནས་
སྐབས་ས་བརྒྱད་པ་དང་དགུ་པར་རང་གཞན་གཉིས་ཀའི་དོན་དུ་ཡུམ་གསུམ་དོན་གསུམ་གྱི་
འབྱུང་གནས་སུ་ཡིད་ཆེས་ནས་མོས་པ་གཉིས་དོན་མོས་པ་སྒོམ་ལམ་དང་། རྣམ་པ་ཐམས་
ཅད་དུ་གཞན་དོན་ལ་འཇུག་པའི་གནས་སྐབས་ས་བཅུ་པར་གཞན་དོན་ཁོ་ནར་ཡུམ་གསུམ་
དོན་གསུམ་གྱི་འབྱུང་གནས་སུ་ཡིད་ཆེས་ནས་མོས་པ་གཞན་དོན་མོས་པ་སྒོམ་ལམ་དང་རྣམ་པ་
གསུམ་དུ་ཤེས་པར་བྱ་ལ། ཡན་ལག་གི་སྒོ་ནས་དབྱེ་ན། དེ་གསུམ་པོ་རེ་རེ་ལ་ཡང་ནི་
ཆུང་ངུ་དང་འབྲིང་དང་ཆེན་པོ་སྟེ་སོ་སོར་རྣམ་པ་གསུམ་གསུམ་དུ་འདོད་ཅིང་། ཉིང་ལག་
གི་སྒོ་ནས་དབྱེ་ན། ཡང་དེ་གསུམ་པོ་རེ་རེ་ལའང་ཆུང་ངུའི་ཆུང་ངུ་དང་ཆུང་ངུའི་འབྲིང་སོགས་
ཀྱིས་དབྱེ་བ་ཡིས་དེ་དག་སོ་སོར་ཡང་རྣམ་པ་གསུམ་སྟེ་དེ་ལྟར་ན་མོས་པ་བསྒོམ་ལམ་གྱི་དབྱེ་
བའི་གྲངས་ནི་རྣམ་པ་ཉི་ཤུ་རྩ་བདུན་དུ་འདོད་པ་ཡིན་ནོ། །གོང་དུ་དེ་དག་གི་ས་མཚམས་
བཞག་བ་ནི་གཙོ་ཆེ་བའི་དབང་དུ་བྱས་པ་ཡིན་གྱི། སྤྱིར་མོས་པ་གསུམ་ཀ་སྒོམ་ལམ་དགུ་
ཀའི་རྗེས་ཐོབ་ན་ཡོད་པར་གསུངས་སོ།། །
༈ བདུན་པ་མོས་པའི་ཕན་ཡོན་བསྟོད་བཀུར་བསྔགས་གསུམ་ནི། མོས་པ་
གསུམ་སྒོམ་པའི་བྱང་སེམས་དེ་ལ་སངས་རྒྱས་བྱང་སེམས་གོང་མ་རྣམས་ཐུགས་དགྱེས་པའི་
ཆའམ་དེའི་དོན་གནས་ཀྱི་ཡོན་ཏན་བརྗོད་པའི་ཆ་གང་རུང་གིས་བསྡུས་པ་དེ་ཡིན་ལ། དེའང་
འདི་ལྟར། གཞུང་ལམ་འབྲས་བུའི་ཤེས་རབ་ཀྱི་ཕ་རོལ་དུ་ཕྱིན་པ་གསུམ་ལ་དོན་གསུམ་
གྱི་འབྱུང་གནས་སུ་ཡིད་ཆེས་སྐྱེས་ནས་རང་དོན་གཉིས་དོན་གཞན་དོན་དུ་མོས་པ་སྒོམ་པའི་
གནས་སྐབས་གསུམ་མམ་དགུ་པོ་རྣམས་ལ་ནི་བྱང་སེམས་དེ་ལ་སྤྲོ་བ་སྐྱེད་པའི་ཕྱིར་དུ་སངས་
རྒྱས་བྱང་སེམས་རྣམས་ཐུགས་དགྱེས་པའི་སྒོ་ནས་དགུ་ཚན་གསུམ་གྱིས་བསྟོད་པ་དང་བཀུར་
བ་དང་ནི་བསྔགས་པ་རྣམས་མཛད་པརའདོད་དེ། ཇི་ལྟར་ན། རང་དོན་མོས་པ་སྒོམ་
པའི་གནས་སྐབས་དགུ་དག་ཏུ་བསྟོད་པ་དགུ་དང་། གཉིས་དོན་མོས་པ་སྒོམ་པའི་གནས་
སྐབས་དགུར་བཀུར་བ་དགུ་དང་། གཞན་དོན་མོས་པ་བསྒོམ་པའི་གནས་སྐབས་དགུར་
བསྔགས་པ་དགུ་བརྗོད་པ་ཡིན་ལ། དེ་དག་གི་ཁྱད་པར་ཡང་སྔ་མ་སྔ་མ་ལས་ཕྱི་མ་ཕྱི་མ་གོང་

ནས་གོང་དུ་ཁྱད་ཞུགས་པའི་སྒོ་ནས་ཐུགས་དགྱེས་པ་རེ་དང་དོན་གནས་ཀྱི་ཡོན་ཏན་བརྗོད་པ་
རེ་མཛད་པ་ཡིན་གྱི། དེ་ལས་གཞན་དུ་གཅམ་བུའི་རོ་བསྟོད་འདྲ་བ་ནི་མ་ཡིན་ནོ། །འདིའི་
ས་མཚམས་མོས་པ་སྒོམ་ལམ་སྒོམ་པའི་སྐད་ཅིག་གཉིས་པ་ནས་སངས་རྒྱས་ཀྱི་སའི་བར་ན་
ཡོད་དོ། །བསྟོད་བཀུར་བསྔགས་གསུམ་འདི་མོས་པ་སྒོམ་ལམ་ལ་མཚོན་པ་ཙམ་ཡིན་པས་
བསྔོ་བ་དང་ཡི་རང་ལའང་སྦྱར་དགོས་པར་གསུངས་སོ།།
༈ བརྒྱད་པ་བསྔོ་བ་སྒོམ་ལམ་ནི། རང་གཞན་གྱི་དགེ་རྩ་རྫོགས་བྱང་གི་ཡན་ལག་
ཏུ་སྒྱུར་བར་བྱེད་པའི་ཟག་པ་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས་ཏེ། འདི་
གཞུང་གིས་སྟོན་ཚུལ་ལ། འཕགས་པའི་ལུགས་ལྟར་ན། རྐང་པ་དང་པོས་བསྔོ་བའི་
ཁྱད་པར་དང་། གཉིས་པས་བསྔོ་བའི་བྱེད་པ་བསྟན་པ་དང་། དེ་མན་ཆད་ཀྱིས་བསྔོ་
བའི་ངོ་བོ་སྟོན་ཅིང་དེ་ལ་གྲངས་བཅུ་གཅིག་ཏུ་དབྱེ་བར་མཛད་ལ། དེ་ནི་མདོ་དང་ཤིན་ཏུ་
འགྲིག་པར་གསུངས་སོ། །སློབ་དཔོན་གྱིས་འགྲེལ་པ་འདིར། མོས་པ་ཁྱད་པར་ཅན་
དང་ཞེས་སོགས་བཅུ་གཉིས་དང་བླ་ན་མེད་པའི་བྱང་ཆུབ་ཅེས་སོགས་བཅུ་གཉིས་གསུངས་པ་
ལས། སྔ་མ་རྣམས་མིང་དང་ཕྱི་མ་རྣམས་དོན་དུ་བྱས་ནས་བསྔོ་བ་བཅུ་གཉིས་པོ་མིང་དོན་
སྦྱར་ནས་བཤད་ན། བྱང་སེམས་སྒོམ་ལམ་པས་རང་གཞན་གྱི་དགེ་རྩ་བླ་མེད་བྱང་ཆུབ་ཀྱི་
རྒྱུར་ཡོངས་སུ་བསྔོ་བ་དེ་ལ་གྲངས་བཅུ་གཉིས་ཡོད་པ་ལས། དང་པོ་ནི། གོང་དུ་
བཤད་པ་ལྟར་གྱི་མོས་པ་ལས་བྱུང་བའི་དགེ་བ་ཁྱད་པར་ཅན་ཞེས་བྱ་བའི་མིང་ཅན་གྱི་བསྔོ་བ་
ནི། བསྔོ་ས་བླ་མེད་བྱང་ཆུབ་དོན་དམ་པར་དམིགས་ཤིང་ཐ་སྙད་དུ་དམིགས་པའི་ཚུལ་གྱིས་
བསྔོ་བ་སྟེ། འདི་ཉན་རང་སོགས་ཀྱི་བསྔོ་བ་ལས་ཁྱད་པར་དུ་འཕགས་པས་ན་ཁྱད་པར་
ཅན་ཞེས་བརྗོད་པ་ཡིན་ལ། དེ་ལྟ་བུའི་བསྔོ་བ་འདི་ཡི་བྱེད་པ་ནི་བཤད་མ་ཐག་པ་ལྟར་
དོན་དམ་པར་དགེ་རྩ་སོགས་མི་དམིགས་པར་རྟོགས་པའི་ཤེས་རབ་དང་། ཐ་སྙད་དུ་
ཐབས་ཁྱད་པར་ཅན་སྙིང་རྗེ་ཆེན་པོ་སོགས་ཐབས་ཤེས་གཉིས་ཀས་ཟིན་པའི་སྒོ་ནས་བསྔོས་
པའི་སྟོབས་ཀྱིས་སེམས་ཅན་གྱི་དོན་དུ་དགེ་རྩ་མི་ཟད་པར་བྱེད་པ་དང་རྫོགས་བྱང་གི་རྒྱུར་
སྒྱུར་བར་བྱེད་པ་སོགས་ཀྱི་ཕྱིར་བྱེད་པ་མཆོག་དང་ལྡན་པ་ཡིན་ནོ། །བྱེད་པ་འདི་འོག་མ་
ཐམས་ཅད་ལ་སྦྱར་རོ། །འདི་མན་ཆད་བསྔོ་བ་བཅུ་གཅིག་ཡོད་པ་ལས། མི་དམིགས་
པའི་མིང་ཅན་གྱི་བསྔོ་བ་ནི། ཚུལ་ཁྲིམས་དང་ཏིང་ངེ་འཛིན་གྱི་ཕུང་པོ་སོགས་བསྔོ་བྱའི་

དགེ་རྩ་དེ་རྣམས་དོན་དམ་པར་ནི་དམིགས་པ་མེད་ཅིང་ཐ་སྙད་དུ་དམིགས་པའི་རྣམ་པ་ཅན་གྱི་
སྒོ་ནས་བསྔོ་བ་སྟེ་འདི་ནི་བསྔོ་བྱའི་རྫས་ལ་བདེན་ཞེན་འགོག་པ་དང༌། ཕྱིན་ཅི་མ་ལོག་
པའི་མིང་ཅན་ནི། སྔོ་བར་བྱེད་པའི་སེམས་དོན་དམ་པར་མི་དམིགས་ཤིང་ཐ་སྙད་དུ་དམིགས་
པའི་འདུ་ཤེས་ཕྱིན་ཅི་མ་ལོག་པའི་མཚན་ཉིད་ཅན་གྱི་བསྔོ་བ་སྟེ་སྔོ་བྱེད་ཀྱི་སེམས་ལ་བདེན་
ཞེན་གཅོད་དོ། །དབེན་པའི་མིང་ཅན་ནི། སྔོ་བ་པོ་རང་ཉིད་སོགས་དོན་དམ་པར་དབེན་པ་
དང་ཐ་སྙད་དུ་དམིགས་པའི་སྒོ་ནས་བསྔོ་བ་སྟེ་སྔོ་བ་པོ་ལ་བདེན་ཞེན་འགོག་པ་དང་། དེ་
བཞིན་གཤེགས་པའི་དགེ་ཚོགས་དྲན་བའི་མིང་ཅན་གྱི་བསྔོ་བ་ནི། སངས་རྒྱས་ཉན་ཐོས་
བཅས་ཀྱི་བསོད་ནམས་དགེ་བའི་ཚོགས་ཀྱི་རང་བཞིན་རྗེས་སུ་དྲན་ནས་དེ་དག་སྒྱུ་མ་ལྟར་
དོན་དམ་པར་མི་དམིགས་པ་དང་ཐ་སྙད་དུ་དམིགས་པའི་སྤྱོད་ཡུལ་ཅན་གྱི་བསྔོ་བ་སྟེ་སངས་
རྒྱས་ཀྱི་དགེ་རྩ་དང་རང་གི་དགེ་རྩ་ལ་བཟང་ངན་གྱི་བདེན་ཞེན་འགོག་པ་དང་། ཐབས་
མཁས་དང་བཅས་པའི་མིང་ཅན་ནི། སྦྱིན་པ་དང་ཚུལ་ཁྲིམས་སོགས་ཀྱི་ཐབས་དང་
བཅས་པའི་དགེ་རྩ་དོན་དམ་པར་མི་དམིགས་ཤིང་ཐ་སྙད་དུ་དམིགས་པའི་བསྔོ་བ་སྟེ་ཕྱིན་དྲུག་
ལ་བདེན་ཞེན་འགོག་པ་དང༌། མཚན་མ་མེད་པའི་མིང་ཅན་ནི། དགེ་རྩ་སོགས་ཐ་སྙད་
དུ་སྒྱུ་མ་ལྟ་བུར་ཤེས་ནས་བསྔོ་བ་དང་དོན་དམ་པར་མཚན་མ་མེད་པའི་ཚུལ་གྱིས་བསྔོ་བ་སྟེ་
འཁོར་གསུམ་ལ་བདེན་ཞེན་འགོག་པ་དང་ཞེས་སམ། ཡང་ན་མཚན་མ་མེད་པ་ལ་བདེན་
ཞེན་འགོག་པ་དང་སྦྱར་རོ། །སངས་རྒྱས་ཀྱིས་གནང་བའི་མིང་ཅན་ནི། ཐེག་གསུམ་གྱི་
ལམ་ཐམས་ཅད་དོན་དམ་པར་རང་བཞིན་མེད་པ་དང་ཐ་སྙད་དུ་སྒྱུ་མ་ལྟ་བུར་སྣང་བ་གཉིས་
ཟུང་འབྲེལ་དུ་ཤེས་པའི་སྒོ་ནས་རྫོགས་བྱང་དུ་བསྔོ་བ་ནི། སངས་རྒྱས་རྣམས་ཀྱིས་གནང་
ཞིང་རྗེས་སུ་ཡི་རང་བའི་བསྔོ་བ་དང་། ཁམས་གསུམ་པར་མ་གཏོགས་པའི་མིང་ཅན་ནི།
ཁམས་གསུམ་པོ་དོན་དམ་པར་མི་དམིགས་ཤིང་ཐ་སྙད་དུ་དམིགས་པ་ལའང་མ་ཞེན་པའི་སྒོ་
ནས་དགེ་རྩ་རྫོགས་བྱང་དུ་བསྔོ་བ་ནི་འཁོར་བའི་རྒྱུར་གཏོགས་པ་མ་ཡིན་པའི་བསྔོ་བ་དང༌།
དེ་ནས་ཆུང་ངུ་དང་འབྲིང་དང་ཆེན་པོ་ཡི་མིང་ཅན་གྱི་བསྔོ་བ་གཞན་གསུམ་ནི་རིམ་པར་སྟོང་
གསུམ་གྱི་སེམས་ཅན་དགེ་བཅུའི་ལས་ལམ་སོགས་ལ་བཀོད་པའི་དགེ་བ་དང་། དེ་རྣམས་
རྒྱུན་ཞུགས་སོགས་ལ་བཀོད་པའི་དགེ་བ་དང་། དེ་ཐམས་ཅད་བླ་མེད་བྱང་ཆུབ་ལ་བཀོད་
པའི་དགེ་བ་དང༌། དེ་ཐམས་ཅད་བླ་མེད་བྱང་ཆུབ་ལ་བཀོད་པའི་དགེ་བ་སྟེ་དགེ་བ་དེ་

གསུམ་པོ་དོན་དམ་པར་མི་དམིགས་ཤིང་ཐ་སྙད་དུ་རྫོགས་བྱང་གི་རྒྱུར་སྒྱུར་བར་བྱེད་པའི་བསྔོ་
བ་སྟེ་རྣམ་པ་གསུམ་པོ་དེ་ནི་བསོད་ནམས་ཤིན་ཏུ་ཆེ་བ་འབྱུང་བའི་བདག་ཉིད་ཅན་ཡིན་པར་
མདོ་ལས་བཤད་དོ། བསྔོ་བ་དེ་རྣམས་ཀྱི་ངོ་བོ་ནི། དགེ་རྩ་བྱང་ཆུབ་ཏུ་སྒྱུར་བར་བྱེད་
པའི་སེམས་པ་དང་མི་ཟད་པར་འདོད་པ་ཅི་རིགས་པ་བདེན་མེད་རྟོགས་པའི་ཤེས་རབ་དང་
བཅས་པའོ། ༧ །
དགུ་པ་རྗེས་སུ་ཡི་རང་སྒོམ་ལམ་ནི། རང་གཞན་གྱི་དགེ་རྩ་ལ་དགའ་བ་སྒོམ་པའི་
ཟག་པ་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས་ཏེ། དེ་ལ་དབྱེ་ན་གཉིས་ཡོད་དེ།
ཀུན་རྫོབ་ཏུ་དགེ་རྩ་རྣམས་སྒྱུ་མ་ལྟ་བུར་རྟོགས་པའི་ཐབས་མཁས་དང༌། དོན་དམ་པར་དེ་
དག་བདེན་པར་མི་དམིགས་པ་ཉིད་དུ་རྟོགས་པའི་ཤེས་རབ་སྟེ་ཐབས་ཤེས་ཁྱད་པར་ཅན་དེ་
དག་གིས་ཟིན་པའི་སྒོ་ནས་རང་གཞན་གྱི་དགེ་བའི་རྩ་བ་ལ་ཕྲག་དོག་མེད་པར་རབ་ཏུ་དགའ་
བ་སྒོམ་པའི་ཡིད་བདེ་དང་མཚུངས་ལྡན་གྱི་དང་བའི་དད་པའི་རྣམ་པ་ཅན་གྱི་ཡི་རང་བ་རྣམ་པ་
དེ་གཉིས་ནི་རྗེས་སུ་ཡི་རང་བ་ཡིད་ལ་བྱེད་པ་ཞེས་བྱ་བའི་བསྒོམ་ལམ་ཟག་པ་དང་བཅས་པ་
ཡིན་པར་བསྟན་བཅོས་འདིར་བརྗོད་དོ། །དེ་ལྟར་མོས་བསྔོ་ཡི་རང་གསུམ་གྱིས་རིམ་པར་
དགེ་རྩ་གསོག་པར་བྱེད་པ་དང་། དེ་རྫོགས་བྱང་དུ་སྒྱུར་བར་བྱེད་པ་དང་། དེ་གོང་ནས་
གོང་དུ་སྤེལ་བར་བྱེད་པ་སྟེ་སྒོམ་ལམ་རྗེས་ཐོབ་ཀྱི་ཉམས་ལེན་དེ་གསུམ་དུ་བསྡུས་ནས་བསྟན་
ལ། འདི་དག་ཟག་བཅས་སུ་བཞག་པ་ནི་སྒྲ་དོན་འདྲེས་རུང་དུ་འཛིན་པའི་རྟོགས་པ་དང་
བཅས་པའི་ཆ་ནས་ཡིན་ལ། འདི་གསུམ་གྱི་ས་མཚམས་ནི་ས་དང་པོ་ནས་རྒྱུན་མཐའི་བར་
ནའོ།།
༈ བཅུ་པ་སྒྲུབ་པ་སྒོམ་ལམ་ནི། ཟག་པ་མེད་པའི་ཐེག་ཆེན་གྱི་རྗེས་ལ་མངོན་
རྟོགས་གང་ཞིག་རང་གིས་ཐོབ་བྱར་གྱུར་པའི་རྟོགས་པ་མཐར་ཐུག་གི་ལག་རྗེས་འཇོག་བྱེད་དེ།
དེ་ལ་དབྱེ་ན་ལྔ་ཡོད་དེ། སྒྲུབ་པ་སྒོམ་ལམ་དེ་ཡི་ངོ་བོ་ཉིད་ནི་གཟུགས་སོགས་ཀྱི་གནས་
ལུགས་ཕྱིན་ཅི་མ་ལོག་པར་རྟོགས་པའི་སྒོམ་ལམ་མཉམ་གཞག་ཡེ་ཤེས་དང་། དེའི་ཁྱད་
པར་ནི། དེ་ལྟ་བུའི་ཟག་མེད་སྒོམ་ལམ་དེ་སངས་རྒྱས་འཐོབ་པའི་ཐབས་མཆོག་ཉིད་ཡིན་
ཏེ་དེས་མ་ཟིན་པའི་སྦྱིན་སོགས་ཀྱིས་སངས་རྒྱས་མི་འཐོབ་ཅིང་དེས་ཟིན་ན་དེ་འཐོབ་པའི་ཕྱིར། །
རྣམ་པ་ནི། ཆོས་ཀུན་ལ་བདེན་པར་མངོན་པར་འདུ་མི་བྱེད་པ་ཉིད་དེ་ཆོས་ཐམས་ཅད་

གདོད་ནས་སྐྱེ་མེད་དུ་རྟོགས་པའི་རྣལ་འབྱོར་ལ་སྦྱོར་བར་བྱེད་པས་སོ། །དེའི་གནས་
སྐབས་ཀྱི་འབྲས་བུ་ནི། དེ་ལྟར་ངོ་བོ་ཉིད་སོགས་གསུམ་གྱི་སྒོ་ནས་ལམ་གྱི་ཆོས་རྣམས་
དོན་དམ་པར་དམིགས་སུ་མེད་པར་རྟོགས་པ་ཉིད་ནི་རྣལ་འབྱོར་པ་སྒོམ་ལམ་པ་དེའི་རྒྱུད་ལ་
གཏོད་པར་བྱེད་པ་དང༌། མཐར་ཐུག་གི་འབྲས་བུ་ནི། དོན་ཆེན་པོ་སངས་རྒྱས་ཉིད་
འཐོབ་པར་བྱེད་པ་སྟེ་དེ་ལྟར་རྣམ་པ་ལྔ་ལས་སྔ་མ་གསུམ་ལྡོག་པས་ཕྱེ་བ་དང་ཕྱི་མ་གཉིས་
འབྲས་བུའི་སྒོ་ནས་དབྱེ་བ་ཙམ་མོ། །༑བཅུ་གཅིག་པ་རྣམ་དག་སྒོམ་ལམ་ལ་གཉིས།
རྒྱུའི་ཁྱད་པར་དང་། རྣམ་དག་དངོས་སོ། །དང་པོ་ལ། མཐུན་རྐྱེན་གསུམ་ནི། ཕྱིའི་
རྐྱེན་སངས་རྒྱས་མང་པོ་ལ་ཡུན་རིང་དུ་བསྟེན་ནས་བསྙེན་བཀུར་གྱིས་མཉེས་པར་བྱས་པ་
དང༌། ནང་གི་རྐྱེན་ལ་གཉིས་ཏེ། སྦྱིན་པ་དང་ཚུལ་ཁྲིམས་སོགས་ཕར་ཕྱིན་དྲུག་བསྐལ་
པ་དུ་མར་སྤྱད་པ་དང༌། ཞི་ལྷག་ཟུང་འབྲེལ་གྱི་ཐབས་ལ་མཁས་པ་གང་ཡིན་པ་དང་ལྡན་
པ་སྟེ་དེ་རྣམས་ནི་རྣམ་དག་སྒོམ་ལམ་འདི་ལ་མོས་པའི་རྒྱུ་དག་ཡིན་ལ། ཐེག་ཆེན་གྱི་ཆོས་
ཀྱིས་ཕོངས་པའི་རྒྱུའམ་རྣམ་དག་སྒོམ་ལམ་མི་སྐྱེ་བའི་རྒྱུ་དག་ནི་རྣམ་པ་བཞི་ཡོད་དེ། སྔོན་
དགེ་བ་མ་བསགས་པས་བདུད་ཀྱིས་ཐིབས་ཀྱིས་ནོན་པ་དང་། ཐེན་ཆེན་གྱི་རིགས་མ་སྦྱངས་
པས་ཟབ་མོའི་ཆོས་སྟོང་པ་ཉིད་ལ་མ་མོས་པའམ་མ་དད་པ་དང་། ཆོས་ཀྱི་བདག་མེད་པར་
གོམས་པར་མ་བྱས་པས་གཟུགས་ཀྱི་ཕུང་པོ་ལ་སོགས་ལ་བདེན་གྲུབ་ཏུ་མངོན་པར་ཞེན་པ་
དང༌། བཤེས་གཉེན་དམ་པ་ལེགས་པར་མཉེས་པར་མ་བྱས་པས་སྡིག་པའི་གྲོགས་པོས་
ཡོངས་སུ་ཟིན་པའོ་ཞེས་ཏེ་འགལ་རྐྱེན་རྣམ་པ་བཞིའོ། །འདི་དག་མདོ་ནས་ཤེར་ཕྱིན་གྱི་
མཐུན་རྐྱེན་དང་འགལ་རྐྱེན་དུ་གསུངས་ཀྱང་བསྟན་བཅོས་རྩ་འགྲེལ་འདི་དག་ཏུ་སྒོམ་ལམ་དང་
དེའི་ནང་ནས་རྣམ་དག་སྒོམ་ལམ་སྐྱེ་བ་དང་མི་སྐྱེ་བའི་རྒྱུར་སྦྱར་ནས་བསྟན་ཏེ་འདི་སློབ་ལམ་
གྱི་གཙོ་བོ་ཡིན་པས་སོ། །གཉིས་པ་རྣམ་དག་སྒོམ་ལམ་དངོས་ནི། ཟག་པ་མེད་པའི་
ཐེག་ཆེན་གྱི་རྗེས་ལ་མངོན་རྟོགས་གང་ཞིག་རང་གིས་ཐོབ་བྱར་གྱུར་པའི་སྤངས་པ་མཐར་ཐུག་
གི་ལག་རྗེས་འཇོག་བྱེད་དེ་ཡིན་ལ། །དེལའང་འཕགས་བཞིའི་རྣམ་དག་སྤྱིར་བསྟན་པ་ནི།
དགེ་སྦྱོང་གི་ཚུལ་གྱི་འབྲས་བུ་རྣམ་གྲོལ་ལམ་དེ་རང་འཐོབ་བྱེད་ཀྱི་བར་ཆད་མེད་ལམ་གྱི་ངོས་
སྐལ་གྱི་སྤང་བྱའི་དྲི་མ་དག་པ་ན་དེའི་ཡུལ་གཟུགས་ལ་སོགས་པའང་རྣམ་གྲོལ་ལམ་དེ་ལ་
གནས་པའི་སེམས་པའི་རྒྱུད་ཀྱི་དྲི་མ་དེ་ཉིད་ཀྱིས་དག་པ་ཉིད་དུ་འདོད་དེ། རྒྱུ་མཚན་གང་

གི་ཕྱིར་ན། དག་བྱ་གཅིག་གིས་དབེན་པའི་ཡུལ་ཅན་ཤེར་ཕྱིན་ནམ་འབྲས་བུ་རྣམ་པར་དག་པ་
དང་ཡུལ་གཟུགས་སོགས་རྣམ་པར་དག་པ་གང་ཡིན་པ་དེ་གཉིས་རང་གི་ངོ་བོ་ཐ་དད་མ་ཡིན་
ཞིང་བློས་ཀྱང་ཐ་དད་དུ་གཅད་དུ་མེད་པའམ། ཡང་ན་དེ་གཉིས་དོན་དམ་པར་རང་གི་མཚན་
ཉིད་ཀྱིས་ཐ་དད་པ་མ་ཡིན་ཞིང་སྤྱིའི་མཚན་ཉིད་ཀྱིས་མི་འདྲ་བའི་ཁྱད་པར་གཅད་དུ་མེད་པས་
ན་རིགས་གཅིག་པའི་དག་པར་མདོ་ལས་བརྗོད་པའི་ཕྱིར། དེ་ལྟར་ཡང་། འབྲས་བུ་
རྣམ་པར་དག་པ་གང་ཡིན་པ་དེ་ཉིད་གཟུགས་ལ་སོགས་པ་རྣམ་པར་དག་པ་ཡིན་ཞེས་སོགས་
སོ། །དེ་ལ་དགེ་སྦྱོང་གི་ཚུལ་ནི་ཟག་མེད་བར་ཆད་མེད་ལམ་དང་དེའི་འབྲས་བུ་ནི་རྣམ་གྲོལ་
ལམ་མོ། །སྤྱིར་རང་ཡུལ་ལ་བདེན་འཛིན་སོགས་སྐྱེ་བ་དེ་སྲིད་དུ་མ་དག་པ་ཡིན་ལ། གཉེན་པོ་
བར་ཆད་མེད་ལམ་ཀྱིས་རང་གིས་སྤང་བྱར་གྱུར་པའི་སྒྲིབ་པ་གང་ཡིན་དེ་སྤངས་པའི་ཚེ་དག་
བྱའི་དྲི་མ་གཅིག་ལས་མེད་པས་རྣལ་འབྱོར་པ་དེའི་ངོར་ཡུལ་ཡུལ་ཅན་གཉིས་ཀའང་དྲི་མ་དེ་
ཉིད་ཀྱིས་དག་པར་འཇོག་པ་ཡིན་ནོ། །འཕགས་བཞིའི་རྣམ་དག་སོ་སོར་བསྟན་པ་ནི།
ཆགས་སོགས་ཉོན་མོངས་པའི་སྒྲིབ་པ་ཙམ་སྤངས་པ་དང་། དེ་བཞིན་དུ་ཉོན་སྒྲིབ་དང་ཤེས་
བྱའི་སྒྲིབ་པའི་ཕྱོགས་གཅིག་གཟུང་རྟོག་ཙམ་སྤངས་པ་དང་། ཡང་དེ་གཉིས་དང་བདེན་
འཛིན་ཏེ་ལམ་གསུམ་གྱི་སྒྲིབ་པ་གསུམ་ས་བོན་ཅི་རིགས་པ་སྤངས་ཤིང་ཉམས་པར་བྱས་པའི་
ཕྱིར་ན། རིམ་པར་སློབ་མ་ཉན་ཐོས་དགྲ་བཅོམ་དང་། བསེ་རུ་ལྟ་བུ་སོགས་ཀྱི་རང་
རྒྱལ་དགྲ་བཅོམ་དང༌། ས་གཉིས་པ་བ་སོགས་རྒྱལ་སྲས་སྒོམ་ལམ་པ་རྣམས་ཀྱང་དྲི་མ་དེ་
དག་དང་བྲལ་བ་ཉིད་ཀྱི་རྣམ་པར་དག་པ་དང་ལྡན་པར་འཇོག་སྟེ། དེ་དག་གི་རྒྱུད་ཀྱི་ཡུལ་
ཅན་རྣམ་གྲོལ་ལམ་དང༌། དེའི་ཡུལ་གྱི་འགོག་བདེན་རྣམས་ནི་རང་རང་གི་མི་མཐུན་ཕྱོགས་
བཤད་མ་ཐག་པ་ལྟར་གྱི་ཕྱོགས་རེ་ཙམ་དང་བྲལ་བས་ཁྱད་པར་དུ་བྱས་པའི་རྣམ་དག་ཡིན་
པའི་ཕྱིར། རྫོགས་པའི་སངས་རྒྱས་རྣམས་ཀྱི་ཐུགས་རྒྱུད་ཀྱི་ལམ་བདེན་དང་འགོག་བདེན་
ནི་སྒྲིབ་གཉིས་བག་ཆགས་དང་བཅས་པའི་རྣམ་པ་ཀུན་དང་བྲལ་བས་ཤིན་ཏུ་རྣམ་པར་དག་
པའི་རྣམ་དག་ཤིན་ཏུ་བའམ་རྣམ་དག་མཐར་ཐུག་པ་ཡིན་ནོ། །ཉན་རང་དང་སངས་རྒྱས་ཀྱི་
རྣམ་དག་གི་ཁྱད་པར་གྱི་རྒྱུ་མཚན་བཤད་པ་ནི། འདིར་བྱང་སེམས་ཀྱི་རྣམ་དག་སྒོམ་ལམ་
འཆད་པ་ན་སངས་རྒྱས་ཀྱི་རྣམ་དག་ཤིན་ཏུ་བ་ཡིན་པ་དང་ཉན་རང་གི་རྣམ་དག་དེ་ལྟར་མིན་
པར་བཤད་པ་ཅི་ཡིན་ཞེ་ན། འབྲས་བུ་རྣམ་དག་གི་དབྱེ་བ་བཤད་པས་རྣམ་དག་ཤིན་ཏུ་

བའི་རྒྱུ་བྱང་སེམས་ཀྱི་རྣམ་དག་སྒོམ་ལམ་གྱི་ཁྱད་པར་དང་དབྱེ་བའང་དོན་གྱིས་འགྲུབ་པ་དང་།
དེ་གྲུབ་པས་སངས་རྒྱས་ཀྱི་རྣམ་དག་ཤིན་ཏུ་བ་དང་ཉན་རང་གི་རྣམ་དག་ཤིན་ཏུ་བ་མ་ཡིན་
པའི་ཁྱད་པར་ཡང་ལེགས་པར་འགྲུབ་བའི་རྒྱུ་མཚན་གྱིས་ཡིན་ཏེ། འདི་ལྟར་འདོད་ཁམས་
དང་བསམ་གཏན་བཞི་དང་གཟུགས་མེད་བཞི་སྟེ་ཁམས་གསུམ་ས་དགུ་ལ་ནི་བརྟེན་པའི་སྒོམ་
སྤང་གཟུང་འཛིན་གྱི་རྣམ་པར་རྟོག་པ་ཆེན་པོ་ཡི་ཆེན་པོ་ནས་ཆུང་ངུའི་ཆུང་ངུ་ལ་སོགས་པའི་
སྤང་བྱའི་དྲི་མ་དགུ་ཡི་གཉེན་པོ་ཐེག་ཆེན་གྱི་སྒོམ་ལམ་བར་ཆད་མེད་ལམ་ཆུང་ངུའི་ཆུང་ངུ་
ནས་ཆེན་པོའི་ཆེན་པོ་ལ་སོགས་པའི་ཐེག་ཆེན་གྱི་སྒོམ་ལམ་དགུ་ནི་སྒོམ་སྤངས་སུ་གྱུར་པའི་
སྒྲིབ་གཉིས་ཀྱི་དྲི་མ་ཐམས་ཅད་དག་པ་ཉིད་དུ་བྱེད་པའི་རྒྱུ་ཡིན་ལ། ཐེག་དམན་གྱི་སྒོམ་
ལམ་དགུ་ནི་སྤང་བྱ་ཉི་ཚེ་བ་ཙམ་འདག་བྱེད་ཀྱི་རྒྱུ་ཡིན་གྱི། སྤང་བྱ་མཐའ་དག་ཟད་བྱེད་མ་
ཡིན་པའི་ཕྱིར་རོ། །དེ་ནས་སངས་རྒྱས་ཀྱི་རྣམ་དག་ནི་དྲི་མ་མཐའ་དག་དང་བྲལ་བའི་ཤིན་
ཏུ་བ་དང་། ཉན་རང་གི་རྣམ་དག་ནི་དྲི་མ་ཉི་ཚེ་བ་དང་བྲལ་བ་ཙམ་ཡིན་པས་ཤིན་ཏུ་བ་མ་
ཡིན་པར་གྲུབ་སྟེ། རྒྱུ་དེ་དྲི་མ་མཐའ་དག་འདག་བྱེད་ཡིན་ན་འབྲས་བུའང་དྲི་མ་མཐའ་དག་
དག་པ་ཡིན་དགོས་པ་དང་། རྒྱུ་དེ་དྲི་མ་ཕྱོགས་རེ་བ་འདག་བྱེད་ཡིན་ན་འབྲས་བུའང་དྲི་མ་
ཕྱོགས་རེ་བ་ཙམ་དག་པ་ཡིན་དགོས་པའི་གནད་ཀྱིས་སོ། །དེ་ལ་རྩོད་པ་སྤོང་བ་ལ། རྩོད་
པ་ནི། ཁོ་ན་རེ། གཉེན་པོ་ཆུང་རིམ་ནས་སྐྱེ་བ་དང་སྤང་བྱ་ཆེ་རིམ་ནས་འགག་པ་དེ་མི་
འཐད་དེ། དགྲ་སྟོབས་ལྡན་འཇོམས་པ་ལ་གཤེད་མ་སྟོབས་ལྡན་དགོས་ཤིང་དགྲ་སྟོབས་
ཆུང་བ་འཇོམས་པ་ལ་གཤེད་མ་སྟོབས་ལྡན་མི་དགོས་པ་ལྟར། སྒོམ་སྤང་ཆེན་པོའི་ཆེན་པོ་
སྤང་བ་ལ་གཉེན་པོ་སྒོམ་ལམ་ཆེན་པོའི་ཆེན་པོ་དགོས་ལ། སྒོམ་སྤང་ཆུང་ངུའི་ཆུང་ངུ་སྤོང་
བ་ལ་གཉེན་པོ་སྒོམ་ལམ་ཡང་ཆུང་ངུའི་ཆུང་ངུ་ལས་མི་དགོས་སོ་ཞེ་ན། ཞེས་པ་སྟེ་རྩོད་པ་
འདི། སངས་རྒྱས་རྣམ་ཀུན་ཤིན་ཏུ་བ་ཞེས་པ་ལས་འཕྲོས་པའོ། །དེའི་ལན་ནི། དོན་
དམ་ལ་ལྟོས་ཏེ་མ་གྲུབ་པའི་ལན་དང། ཀུན་རྫོབ་ལ་ལྟོས་ཏེ་གོས་ལ་ཆགས་པའི་དྲི་མ་རགས་པ་
སེལ་བ་ལ་བཙོ་བླག་མཁན་འབད་རྩོལ་ཆེར་མི་དགོས་ཤིང་། དྲི་མ་ཕྲ་མོ་བསལ་བ་ལ་འབད་
རྩོལ་ཆེན་པོ་དགོས་པའི་དཔེ་བསྟན་པ་སྟེ་ལན་རྣམ་པ་གཉིས་ཀྱིས་སྤང་གཉེན་གྱི་རིམ་པ་དེ་ལ་
ཀླན་ཀ་སྤངས་པ་ཡིས་སྒོ་ནས་སྤང་གཉེན་གྱི་རིམ་པ་འཐད་པར་གྲུབ་པ་ན་ཐེག་ཆེན་གྱི་སྒོམ་
ལམ་མཉམ་གཞག་ཡེ་ཤེས་དེ་ནི་སྒོམ་སྤོང་དགུ་པོ་མཐའ་དག་གི་གཉེན་པོ་ཉིད་དུ་འགྲུབ་ལ་

དེས་རྣམ་དག་ཤིན་ཏུ་བའི་རྒྱུར་ཡང་འགྲུབ་བོ། །སྒོམ་ལམ་མཉམ་གཞག་ཡེ་ཤེས་དེའང་ཇི་
ལྟ་བུ་ཞེ་ན། འཇུལ་བྱེད་ཤེས་པ་དང་གཞལ་བྱ་ཡུལ་དག་བདེན་སྟོང་མཉམ་པ་ཉིད་ཀྱི་སྤྲོས་
བྲལ་དུ་རྟོགས་པ་ཡིན་ལ། རྒྱུ་མཚན་དེ་ཉིད་ཀྱིས་སྔར་བཤད་ཟིན་ལྟར་ཁམས་གསུམ་གྱི་
སྒོམ་སྤང་མཐའ་དག་སྤོང་བྱེད་ཀྱི་གཉེན་པོ་ཉིད་དུ་འདོད་པ་ཡིན་ནོ། །སྒྲུབ་པ་སྒོམ་ལམ་
དང་རྣམ་དག་སྒོམ་ལམ་གཉིས་ནི་ཕན་ཚུན་ཡིན་ཁྱབ་མཉམ་ཡིན་ལ། ས་མཚམས་ནི་ས་
དང་པོ་ནས་ས་བཅུ་པའི་བར་ན་ཡོད་དོ། །གཉིས་པ་སྐབས་བསྡུ་བ་ནི། ཤེས་རབ་
སོགས་སོ།། ༈ གསུམ་པ་གཞི་ཤེས་ཀྱི་ཡན་ལག་རྒྱས་པར་བཤད་པ་ནི། གཞི་
གཟུགས་སོགས་མི་རྟག་སོགས་སུ་ཤེས་པ་མེད་ན་ཐེག་གསུམ་གྱི་ལམ་ཤེས་པ་མེད་པས་ལམ་
ཤེས་ཀྱི་རྗེས་སུ་དེའི་ཡན་ལག་ཙམ་དུ་གཞི་ཤེས་པ་ཉིད་འཆད་དོ། །དེ་ལ་གཉིས་ལས།
དང༌ པོ་ལེའུའི་གཞུང་བཤད་པ་ལའང་། དངོས་དང༌། མཁྱེན་གསུམ་གྱི་མཇུག་བསྡུ་བའོ། །
དང་པོ་ནི། རང་རྒྱུད་ལྡན་གྱི་གང་ཟག་གི་རྒྱུད་ཀྱི་བདག་མེད་མངོན་སུམ་དུ་རྟོགས་པའི་ཤེས་
རབ་ཀྱིས་ཟིན་པའི་ཡེ་ཤེས་གང་ཞིག་ཐེག་དམན་གྱི་རྟོགས་རིགས་སུ་གནས་པ་དེ་ལ་གཞི་ཤེས་
ཞེས་བྱ་ལ། དེ་མཚོན་བྱེད་ཀྱི་ཆོས་དགུ་ལས།།
༈ དང་པོ་ཤེས་པས་སྲིད་ལ་མི་གནས་པའི་གཞི་ཤེས་ནི། གཞི་ཀུན་རྫོབ་ལ་ལྟོས་ཏེ་
སྲིད་མཐའ་འགོག་བྱེད་ཀྱི་རྟོགས་རིགས་སུ་གནས་པའི་ཐེག་ཆེན་འཕགས་པའི་མཁྱེན་པ་དང་།།
༈ གཉིས་པ་སྙིང་རྗེས་ཞི་ལ་མི་གནས་པའི་གཞི་ཤེས་ནི། གཞི་ཀུན་རྫོབ་ལ་
ལྟོས་ཏེ་ཞི་མཐའ་འགོག་བྱེད་ཀྱི་རྟོགས་རིགས་སུ་གནས་པའི་ཐེག་ཆེན་འཕགས་པའི་མཁྱེན་པ་
སྟེ། དེ་ལྟ་བུའི་གཞི་ཤེས་གཉིས་པོ་འཆད་པ་ནི། མི་རྟག་སོགས་བཅུ་དྲུག་མངོན་སུམ་
དུ་རྟོགས་པའི་ཐེག་ཆེན་མཐོང་ལམ་སོགས་ཀྱི་ངོ་བོར་གྱུར་པའི་གཞི་ཐམས་ཅད་ཤེས་པའི་ལམ་
དེ་ཉིད། ལས་ཉོན་གྱི་དབང་གིས་ཡུན་རིང་པོར་ཉིང་མཚམས་སྦྱོར་བའི་རྟག་པའི་མཚན་
ཉིད་ཅན་གྱི་ཚུ་རོལ་འཁོར་བའི་མཐའ་ལ་མི་གནས་ཤིང་། སྲིད་པར་སྐྱེ་བ་ཆད་ཙམ་གྱིས་ཐོབ་
པའི་ཆད་པའི་མཚན་ཉིད་ཅན་གྱི་ཕ་རོལ་ཞི་བའི་མཐའ་ལའང་གནས་པ་མིན་ཏེ། སྲིད་
མཐའ་འགོག་བྱེད་མི་རྟག་སོགས་མངོན་སུམ་དུ་རྟོགས་པའི་ཤེས་རབ་དེ་ཉིད་ཞི་མཐའ་འགོག་
བྱེད་ཀྱི་སྙིང་རྗེ་ཆེན་པོས་ཟིན་པའི་ཐེག་ཆེན་འཕགས་པའི་མངོན་རྟོགས་ཡིན་པས་སོ། །དེ་
བཞིན་དུ་མཐའ་དེ་དག་གི་བར་ནའང་དོན་དམ་པར་མི་གནས་པ་ཡིན་ཏེ། སྲིད་ཞི་གཉིས་

ཀ་བདེན་སྟོང་དུ་རྟོགས་པའི་ཡེ་ཤེས་ཁྱད་པར་ཅན་གྱིས་ཟིན་པས་སོ། །དེས་ན་མི་རྟག་སོགས་
རྟོགས་པའི་ཤེས་རབ་དང་སྙིང་རྗེ་ཆེན་པོ་དང་སྟོང་ཉིད་རྟོགས་པའི་ཤེས་རབ་གསུམ་ལས་སྔ་མ་
གཉིས་ཀྱིས་རིམ་པར་སྲིད་མཐའ་དང་ཞི་མཐའ་འགོག་ལ། ཕྱི་མས་དེ་གཉིས་ཀྱི་བར་ནའང་
དོན་དམ་པར་གནས་པ་འགོག་གོ། །དེ་ལྟར་འཁོར་འདས་བར་གསུམ་ལ་བདེན་པར་མི་
ཞེན་པར་དུས་གསུམ་གྱིས་བསྡུས་པའི་ཆོས་རྣམས་བདེན་པའི་རང་བཞིན་མེད་པའི་མཉམ་པ་
ཉིད་དུ་ཤེས་པའི་ཕྱིར་དེ་ནི་གཞི་ཐམས་ཅད་ཤེས་པའི་ལམ་ཤེས་རབ་ཀྱི་ཕ་རོལ་དུ་ཕྱིན་པའམ་
འབྲས་ཡུམ་ལ་ཉེ་བའི་ཐེག་ཆེན་གྱི་གཞི་ཤེས་སུ་རྣམ་པར་འདོད་པ་ཡིན་ནོ། །དེའང་མི་
རྟག་སོགས་མངོན་སུམ་དུ་རྟོགས་པའི་བྱང་སེམས་ཀྱི་མཐོང་ལམ་ལྟ་བུ་ནི་ཤེས་པས་སྲིད་ལ་མི་
གནས་པའི་གཞི་ཤེས་དང་། བྱང་འཕགས་ཀྱི་རྒྱུད་ཀྱི་སྙིང་རྗེ་ཆེན་པོ་དང་ཀུན་རྫོབ་སེམས་
བསྐྱེད་ལྟ་བུ་ནི་སྙིང་རྗེས་ཞི་ལ་མི་གནས་པའི་གཞི་ཤེས་ཡིན་ལ། དེ་གཉིས་ཀྱི་ས་མཚམས་
ནི་ཐེག་ཆེན་མཐོང་ལམ་ནས་སངས་རྒྱས་ཀྱི་སའི་བར་ན་ཡོད་དོ། །འདིར་ཀུན་རྫོབ་ལ་ལྟོས་
ཏེ་སྲིད་མཐའ་འགོག་བྱེད་ཀྱི་ཤེས་རབ་ནི་སྲིད་པའི་ཉེས་དམིགས་མཐོང་བའི་མི་རྟག་སོགས་
བཅུ་དྲུག་རྟོགས་པའི་ཤེས་རབ་ལ་བྱེད་ཀྱི། སྟོང་ཉིད་རྟོགས་པའི་ཤེས་རབ་ལ་བྱེད་པ་མིན་
ནོ། །སྲིད་མཐའ་ལ་ཚུ་རོལ་གྱི་མཐའ་དང་རྟག་མཐའ་ཞེས་གསུངས་པ་ནི་རིམ་པར་སོ་སྐྱེས་
བགྲོད་ཅིང་མཐོང་བས་དང་། ལས་ཉོན་གྱིས་ཡུན་རིང་པོར་ཉིང་མཚམས་སྦྱོར་བས་སོ། །
ཞི་མཐའ་ལ་ཕ་རོལ་གྱི་མཐའ་དང་ཆད་མཐའ་ཞེས་བརྗོད་པ་ནི། རིམ་པར་འཁོར་བ་སྤངས་
པའི་ཕ་རོལ་ན་ཡོད་པ་དང་། ཕུང་པོའི་རྒྱུན་གྱིས་འཁོར་བ་ཆད་པར་མ་ཟད་སྙིང་རྗེ་དང་
སྨོན་ལམ་གྱི་དབང་གིས་སྐྱེ་བའང་ཆད་པས་སོ། །འདིར་བསྟན་སྲིད་ཞིའི་མཐའ་དེ་ལ་སྤྱིར་
གསུམ་ལས། དང་པོ་ཀུན་རྫོབ་ལ་ལྟོས་པའི་སྲིད་ཞིའི་མཐའ་ལ། ལས་ཉོན་གྱི་དབང་
གིས་ཡུན་རིང་པོར་ཉིང་མཚམས་སྦྱོར་བའི་ཚད་དེ་ལ་ལྟོས་པའི་སྲིད་མཐའ་དང༌། སྲིད་པར་
སྐྱེ་བ་ཆད་ཙམ་གྱིས་ཐོབ་པའི་མྱང་འདས་དེ་དེ་ལ་ལྟོས་པའི་ཞི་མཐའ་ཡིན་ལ། མི་རྟག་
སོགས་བཅུ་དྲུག་མངོན་སུམ་དུ་རྟོགས་པའི་བྱང་འཕགས་ཀྱི་མཁྱེན་པ་དེ་སྔ་མ་འགོག་བྱེད་དང་།
བྱང་སེམས་མཐོང་ལམ་པའི་རྒྱུད་ཀྱི་སྙིང་རྗེ་ཆེན་པོ་ལྟ་བུ་ཕྱི་མ་འགོག་བྱེད་དོ། །ཉན་རང་སློབ་
པ་རྣམས་ལས་ཉོན་གྱི་དབང་གིས་སྐྱེ་བ་ལེན་ཕྱིར་ཀུན་རྫོབ་ལ་ལྟོས་པའི་སྲིད་མཐའ་གནས་
ཤིང༌། ཉན་རང་དགྲ་བཅོམ་རྣམས་སྲིད་པར་སྐྱེ་བ་ཚད་ཙམ་གྱི་མྱང་འདས་ལ་གནས་ཕྱིར་

ཀུན་རྫོབ་ལ་ལྟོས་པའི་མཐར་གནས་སོ། གཉིས་པ་འདིར་བསྟན་དོན་དམ་ལ་ལྟོས་པའི་
སྲིད་ཞིའི་མཐའ་ལ། འཁོར་བ་བདེན་པར་འཛིན་པའི་བདེན་འཛིན་དེ་དེ་ལ་ལྟོས་པའི་སྲིད་
མཐའ་དང་། མྱང་འདས་བདེན་པར་འཛིན་པའི་བདེན་འཛིན་དེ་དེ་ལ་ལྟོས་པའི་ཞི་མཐའ་
ཡིན་ལ། སྲིད་ཞི་བདེན་སྟོང་མངོན་སུམ་དུ་རྟོགས་པའི་བྱང་འཕགས་ཀྱི་རྒྱུད་ཀྱི་གཞི་ཤེས་
དེ་དེ་འདྲའི་སྲིད་ཞིའི་མཐའ་གཉིས་ཀ་འགོག་བྱེད་ཡིན་ལ། ཉན་རང་འཕགས་པ་དག་ནི་དེ་
ལྟ་བུའི་སྲིད་ཞིའི་མཐའ་གཉིས་ཀ་ལ་བདེན་ཞེན་གྱིས་གནས་སོ། །གསུམ་པ་འདིར་བསྟན་
བྱང་སེམས་ལམ་ལ་ལྟོས་པའི་སྲིད་ཞིའི་མཐའ་ལ། སྲིད་པར་སྐྱེ་བ་ལ་མཐའ་གཅིག་ཏུ་དོར་
བྱར་འཛིན་པ་དེ་དེ་ལ་ལྟོས་པའི་སྲིད་མཐའ་དང་། སྲིད་པར་སྐྱེ་བ་ཆད་ཙམ་གྱིས་ཐོབ་པའི་མྱང་
འདས་ལ་མཐའ་གཅིག་ཏུ་བླང་བྱར་འཛིན་པ་དེ་དེ་ལ་ལྟོས་པའི་ཞི་མཐའ་ཡིན་ལ། བྱང་
སེམས་ཀྱི་རྒྱུད་ཀྱི་སྙིང་རྗེ་དང་སྨོན་ལམ་གྱི་དབང་གིས་སྲིད་པར་སྐྱེ་བ་བླངས་ནས་སེམས་ཅན་
གྱི་དོན་བྱེད་པར་འདོད་པའི་བསམ་པ་ཁྱད་པར་ཅན་དེ་དེ་དག་འགོག་བྱེད་ཡིན་ཏེ། ཐབས་
ཤེས་ཁྱད་པར་ཅན་གྱིས་ཟིན་པའི་བྱང་སེམས་ཀྱི་མཁྱེན་པ་ཡིན་པས་སོ། །དེས་ན་ཉན་རང་
སློབ་མི་སློབ་རྣམས་དེ་འདྲའི་སྲིད་ཞིའི་མཐའ་གཉིས་ཀ་ལ་གནས་པ་ཡིན་ནོ། འདི་དག་
ཞིབ་པར་གཞན་དུ་ཤེས་པར་བྱའོ། །གཞུང་འདིས་སྲིད་ཞིའི་མཐའ་འགོག་བྱེད་ཀྱི་ཐེག་ཆེན་
གཞི་ཤེས་དངོས་སུ་བསྟན་ནས། ཤུགས་ལ་ཐེག་དམན་གཞི་ཤེས་ནི་སྲིད་ཞི་དང་དུས་གསུམ་
མཉམ་པ་ཉིད་དུ་ཤེས་པ་མེད་པས་སྲིད་ཞིའི་མཐའ་གཉིས་ཀ་ལ་གནས་པར་བསྟན་ཏེ་དེ་ནི་
འབྲས་ཡུམ་ལ་རིང་བའི་གཞི་ཤེས་སོ།།
༈གསུམ་པ་འབྲས་ཡུམ་ལ་རིང་བའི་གཞི་ཤེས་ནི། གཞི་ཤེས་གང་ཞིག་སྙིང་རྗེ་ཆེན་
པོ་དང་བྲལ་ཞིང་བདེན་འཛིན་གྱིས་བཅིངས་པ་སྟེ། དེ་ནི་གོང་དུ་བཤད་མ་ཐག་པའི་ཤུགས་
བསྟན་ཉན་རང་གི་གཞི་ཤེས་དེ་ཡིན་ལ། དེ་འབྲས་ཡུམ་ལ་རིང་བའི་རྒྱུ་མཚན་ནི། ཉན་
རང་འཕགས་པ་རྣམས་ཀྱིས་གཟུགས་སོགས་ཀྱི་ཆོས་རྣམས་བདེན་པས་སྟོང་པའི་སྟོང་ཉིད་མ་
རྟོགས་ཤིང་འབྲས་ཡུམ་སྒྲུབ་པའི་གེགས་བྱེད་ཀྱི་གཙོ་བོ་གཞི་ལམ་གྱི་ཆོས་རྣམས་ལ་བདེན་
གྲུབ་ཀྱི་མཚན་མར་དམིགས་པའི་མཚན་འཛིན་གྱིས་བཅིངས་པའི་སྒོ་ནས་སམ་རྒྱུ་མཚན་གྱིས་
འབྲས་ཡུམ་སྒྲིབ་བྱེད་ཀྱི་ཐབས་མཁས་ཀྱིས་ཟིན་པ་མ་ཡིན་པས་ན་འབྲས་ཡུམ་ལ་རིང་བ་སྟེ་
དེ་ཐོབ་པ་མེད་དོ། །ས་མཚམས་ཐེག་དམན་མཐོང་ལམ་ནས་ཐེག་དམན་མི་སློབ་ལམ་གྱི་

བར་ན་ཡོད་དོ།།
༈ བཞི་པ་འབྲས་ཡུམ་ལ་ཉེ་བའི་གཞི་ཤེས་ནི། ཐེག་དམན་གྱི་རྟོགས་རིགས་སུ་
གནས་པའི་ཐེག་ཆེན་འཕགས་རྒྱུད་ཀྱི་མཁྱེན་པ་གང་ཞིག་སྙིང་རྗེ་ཆེན་པོ་དང་སྟོང་ཉིད་མངོན་
སུམ་དུ་རྟོགས་པའི་ཤེས་རབ་ཀྱིས་ཟིན་པ་སྟེ། དེ་ནི་གོང་དུ་དངོས་སུ་བསྟན་པའི་ཐེག་ཆེན་
གྱི་གཞི་ཤེས་དེ་ཡིན་ལ། དེ་འབྲས་ཡུམ་ལ་ཉེ་བའི་རྒྱུ་མཚན་ནི། བྱང་སེམས་འཕགས་
པ་རྣམས་ཀྱི་གཟུགས་སོགས་ཀྱི་ཆོས་རྣམས་བདེན་སྟོང་མཉམ་པ་ཉིད་ཀྱི་སྤྲོས་བྲལ་དུ་རྟོགས་
ཤིང་འབྲས་ཡུམ་སྒྲུབ་པའི་ཐབས་ལ་མཁས་པ་ཡིས་ཟིན་པས་འབྲས་ཡུམ་ལ་ཡང་དག་པར་ཉེ་
ཉིད་དུ་བཤད་དོ། །ས་མཚམས་ཐེག་ཆེན་མཐོང་ལམ་ནས་སངས་རྒྱས་ཀྱི་སའི་བར་ན་ཡོད་
༈ ལྔ་པ་མི་མཐུན་ཕྱོགས་ཀྱི་བཞི་ཤེས་ནི། གཞི་ཤེས་གང་ཞིག་ཐབས་ཤེས་ཁྱད་
པར་ཅན་གཉིས་དང་བྲལ་བ་སྟེ། སྔར་བཤད་འབྲས་ཡུམ་ལ་རིང་བའི་གཞི་ཤེས་དང་དོན་
གཅིག་ལ། དེའང་གཞི་ལམ་ལ་མཚན་འཛིན་གྱི་སྤང་གཉེན་གཉིས་ལས། སྤང་བྱ་མི་
མཐུན་ཕྱོགས་ཀྱི་གཞི་ཤེས་ནི་འདི་ཉིད་དེ། གཞི་དོན་དམ་གྱི་ཕྱོགས་ལ་གཟུགས་ལ་སོགས་
པའི་ཕུང་པོ་གང་ཟག་གི་བདག་གིས་སྟོང་པའི་སྟོང་ཉིད་ལ་དེར་བདེན་གྲུབ་ཏུ་འཛིན་པ་དང༌།
གཞི་ཀུན་རྫོབ་པའི་ཕྱོགས་ལ་འདས་པ་སོགས་དུས་གསུམ་དུ་གཏོགས་པའི་འདུས་བྱས་ཀྱི་
ཆོས་རྣམས་ལ་དེ་དག་ཏུ་བདེན་པར་འཛིན་པ་དང་ལམ་གྱི་ཕྱོགས་ལ་སྦྱིན་པ་དང་ཚུལ་ཁྲིམས་
སོགས་ཀྱི་ཕར་ཕྱིན་དང་དྲན་པ་ཉེར་གཞག་བཞི་སོགས་བྱང་ཆུབ་ཕྱོགས་ཀྱི་ཆོས་རྣམས་ལ་དེ་
དང་དེ་དག་ཏུ་བདེན་ཞེན་གྱིས་སྤྱོད་པའི་འདུ་ཤེས་ཀྱིས་བཅིངས་པའི་ཐེག་དམན་གྱི་གཞི་ཤེས་
ནི། རང་གི་མི་མཐུན་ཕྱོགས་འགའ་ཞིག་གི་གཉེན་པོ་ཡིན་ནའང་གཞི་ལམ་ལ་ཕྱིན་ཅི་ལོག་
ཏུ་ཞུགས་པའི་བདེན་འཛིན་གྱིས་བཅིངས་པའི་ཕྱིར་བྱང་སེམས་ལམ་གྱི་གོལ་སར་གྱུར་པ་མི་
མཐུན་ཕྱོགས་ཀྱི་གཞི་ཤེས་ཡིན་ནོ། །བདེན་འཛིན་གྱིས་བཅིངས་ཞེས་པ་རྒྱུད་བདེན་འཛིན་
དང་འབྲེལ་ཞིང་བདེན་འཛིན་གྱི་གཉེན་པོ་བྱེད་མི་ནུས་པས་ཡིན་གྱི། གཞི་ཤེས་རང་གིས་
བདེན་གྲུབ་ཏུ་འཛིན་པ་མིན་ནོ།།
༈ དྲུག་པ་གཉེན་པོའི་ཕྱོགས་ཀྱི་གཞི་ཤེས་ནི། ཐེག་དམན་གྱི་རྟོགས་རིགས་སུ་
གནས་པའི་ཐེག་ཆེན་འཕགས་པའི་མཁྱེན་པ་གང་ཞིག་ཐབས་ཤེས་ཁྱད་པར་ཅན་གཉིས་ཀྱིས་

ཟིན་པ་སྟེ་སྔར་བཤད་འབྲས་ཡུམ་ལ་ཉེ་བའི་གཞི་ཤེས་དང་དོན་གཅིག་ཡིན་ལ། དེའང་
གཞི་ལམ་ལ་བདེན་འཛིན་གྱི་སྤང་གཉེན་གཉིས་ལས། གཉེན་པོའི་ཕྱོགས་ཀྱི་གཞི་ཤེས་ནི་
འདི་ཉིད་དེ། གོང་དུ་བཤད་པའི་སྤང་བྱ་གསུམ་གྱི་གཉེན་པོ་འདིར་ཤུགས་བསྟན་གཞི་ཕུང་
པོའི་སྟོང་ཉིད་དང་དུས་གསུམ་དུ་གཏོགས་པའི་ཆོས་དང་། དངོས་བསྟན་སྦྱིན་པ་ལ་སོགས་
ལམ་རྣམས་ལ་འཁོར་གསུམ་དུ་བདེན་པར་ཞེན་པའི་ངར་འཛིན་མེད་པའི་ལམ་ལ་རང་ཉིད་
གནས་ཤིང་གདུལ་བྱ་གཞན་དག་ཀྱང་མངོན་ཞེན་མེད་པའི་ལམ་དེ་ལ་སྦྱོར་བར་བྱེད་པའི་བྱང་
འཕགས་ཀྱི་རྒྱུད་ཀྱི་གཞི་ལམ་བདེན་པར་མེད་པ་ཉིད་དུ་རྟོགས་པའི་གཞི་ཤེས་དེས་ནི་གཞི་
ལམ་ལ་བདེན་པར་ཞེན་ཅིང་ཆགས་པའི་མཐའ་ཐམས་ཅད་འགོག་པར་བྱེད་དེ། དེའི་
དངོས་གཉེན་དུ་གྱུར་པ་གཞི་ལམ་གྱི་གནས་ལུགས་ལ་ཕྱིན་ཅི་མ་ལོག་པར་ཞུགས་པའི་བློ་ཡིན་
པས་སོ། །དེའི་ཕྱིར་དེ་ནི་གཉེན་པོའི་ཕྱོགས་ཀྱི་གཞི་ཤེས་ཡིན་ནོ། །འབྲས་བུ་ལ་མཚན་
འཛིན་གྱི་སྤང་གཉེན་གཉིས་ལས། སྤང་བྱ་མི་མཐུན་ཕྱོགས་ཀྱི་གཞི་ཤེས་ནི། ཉན་ཐོས་
སོགས་ཀྱིས་རྒྱལ་བ་ལ་སོགས་ལ་མཚན་མར་ཡིད་ལ་བྱས་ཏེ་དད་པས་བསླངས་པས་ཕྱག་
མཆོད་བསྟོད་པ་སོགས་བྱེད་པ་ནི་བསོད་ནམས་ཀྱི་ཚོགས་ཀྱི་རྒྱུ་ཡིན་པས་མ་དད་པ་སོགས་
འགའ་ཞིག་གི་གཉེན་པོ་བྱེད་ནའང་འབྲས་བུ་ལ་མངོན་ཞེན་གྱི་ཆགས་པ་ཕྲ་མོས་བཅིངས་པའི་
ཕྱིར་དེའང་བྱང་སེམས་ལམ་གྱི་མི་མཐུན་ཕྱོགས་སུ་གྱུར་པའི་གཞི་ཤེས་སོ། །ཆགས་པ་ཕྲ་
མོ་དེ་འདྲ་ཅིའི་ཕྱིར་བྱང་སེམས་ལམ་གྱི་མི་མཐུན་ཕྱོགས་ཡིན་ཞེ་ན། ཆོས་རྣམས་ཀྱི་ལམ་
མམ་གནས་ལུགས་མཐར་ཐུག་དེ་ནི་རང་བཞིན་གྱིས་སམ་གདོད་མ་ནས་སྤྲོས་པ་ཐམས་ཅད་
ཀྱིས་དབེན་པའི་ཕྱིར་ན་དེ་ཤིན་ཏུ་ཟབ་མོ་ཉིད་ཡིན་པ་དེའི་རྒྱུ་མཚན་གྱིས་སོ། །འབྲས་བུ་
ལ་མཚན་འཛིན་དེའི་གཉེན་པོ་ནི། ཆོས་རྣམས་བདེན་སྟོང་མཉམ་པ་ཉིད་ཀྱི་རང་བཞིན་དུ་
ཐ་དད་མེད་པའི་གཅིག་པ་ཉིད་ཡིན་པར་ནི་ཡོངས་སུ་ཤེས་པས་འབྲས་བུ་ལ་བདེན་འཛིན་གྱི་
ཆགས་པ་དེ་སྤོང་བ་ཡིན་ཏེ་དེའི་དངོས་གཉེན་ཡིན་པས་སོ། །དེས་ན་དེའང་གཉེན་པོའི་
ཕྱོགས་ཀྱི་གཞི་ཤེས་སོ། །ཆོས་རྣམས་ཀྱི་གནས་ལུགས་དེ་ཟབ་པའི་རྒྱུ་མཚན་ནི། མཐར་
ཐུག་དཔྱོད་པའི་རིགས་ཤེས་ཁོ་ནས་རྟོགས་བྱ་ཡིན་གྱི། ཐ་སྙད་པའི་ཚད་མས་མཐོང་བ་ལ་
སོགས་བཀག་པ་ཡིས་སྒོ་ནས་གནས་ལུགས་དེ་ནི་རྟོགས་པར་དཀའ་བར་མདོ་ལས་བཤད་
པའི་ཕྱིར། རྟོགས་དཀའ་བའི་རྒྱུ་མཚན་ནི། གཟུགས་ལ་སོགས་པ་ཆོས་རྣམས་ཀྱི་རང་

བཞིན་དེ་འཕགས་པའི་རིགས་ཤེས་ཀྱིས་རྟོགས་བྱ་ཡིན་གྱི། ཐ་སྙད་པའི་ཚད་མ་ཐམས་
ཅད་ཀྱིས་མི་ཤེས་པའི་ཕྱིར་དེ་ནི་རྟོག་གེའི་བློས་བསམ་གྱིས་མི་ཁྱབ་པར་འདོད་ལ། དེའི་
ཕྱིར་རྟོགས་དཀའ་བ་ཉིད་དོ། །དེ་དག་གི་དོན་བསྡུ་བ་ནི། དེ་ལྟར་གཞི་ཀུན་ཤེས་པ་
ཉིད་ཀྱི་ལུགས་ལ་སྟེ་སྐབས་སུ་མི་མཐུན་ཕྱོགས་དང་གཉེན་པོའི་ཕྱོགས་དག་གི་གཞི་ཤེས་ཀྱི་
རྣམ་པར་དབྱེ་བ་མ་ལུས་པ་ཤེར་མདོ་ལས་ཇི་སྐད་བཤད་པ་བཞིན་སྐབས་འདིར་ཡང་དོན་
བསྡུས་ཏེ་བཤད་ཟིན་པ་ལྟར་ཤེས་པར་བྱའོ། །མདོར་ན་མི་རྟག་སོགས་བཅུ་དྲུག་རྟོགས་
པའི་ཡེ་ཤེས་དེ་ཉིད་སྙིང་རྗེ་ཆེན་པོ་དང་སྟོང་ཉིད་རྟོགས་པའི་ཤེས་རབ་ཀྱིས་ཟིན་པ་ནི་གཉེན་
པོའི་ཕྱོགས་ཀྱི་གཞི་ཤེས་དང་དེ་གཉིས་ཀྱིས་མ་ཟིན་པ་མི་མཐུན་ཕྱོགས་ཀྱི་གཞི་ཤེས་ཡིན་ནོ།།
༈ བདུན་པ་གཞི་ཤེས་ཀྱི་སྐབས་ནས་བསྟན་པའི་བྱང་སེམས་ཀྱི་སྦྱོར་བ་ནི།
གཞི་ཀུན་རྫོབ་པའི་སྡོད་ལུགས་ཀྱི་ངོ་བོ་དང་ཁྱད་པར་ལ་ཕྱིན་ཅི་ལོག་ཏུ་ཞེན་པ་དང་དོན་དམ་
པའི་སྡོད་ལུགས་ལ་ཕྱིན་ཅི་ལོག་ཏུ་ཞེན་པ་གང་རུང་གི་གཉེན་པོར་སྒོམ་པའི་སེམས་དཔའི་རྣལ་
འབྱོར་ཏེ། དེའང་གོང་དུ་བཤད་པ་ལྟར་སྤང་གཉེན་དེ་དག་གི་མཚན་ཉིད་ཤེས་པར་བྱས་
ནས་དེ་རྣམས་མི་དམིགས་པའི་རྣམ་པ་ཅན་གྱི་བྱང་སེམས་ཀྱི་སྦྱོར་བསྒོམ་པའི་ཚེ་སྦྱོར་བའི་ཡུལ་
དེ་དང་དེ་ལ་བདེན་ཞེན་འགོག་ཚུལ་གྱི་སྒོ་ནས་སྦྱོར་བ་རྣམ་བ་བཅུ་ཡོད་དེ། ཁྱད་གཞི་གཟུགས་
སོགས་ཀྱི་ངོ་བོ་ལ་བདེན་ཞེན་བཀག་པའི་སྦྱོར་བ། གཟུགས་སོགས་དེ་དག་གི་ཁྱད་ཆོས་
མི་རྟག་པ་དང་སྟོང་བ་སོགས་སུ་བདེན་ཞེན་བཀག་པའི་སྦྱོར་བ་དང་། གཟུགས་སོགས་
དེ་དག་ལ་ཡོད་ཏན་གྱི་རྟེན་དུ་མ་རྫོགས་པ་ཀུན་བཏགས་ཀྱི་གཟུགས་སོགས་དང་ཡོན་ཏན་གྱི་
རྟེན་དུ་རབ་ཏུ་རྫོགས་པ་ཡོངས་གྲུབ་ཀྱི་གཟུགས་སོགས་དང༌། དོན་གྱིས་བསྟན་པའི་རྣམ་
བཏགས་ཀྱི་གཟུགས་སོགས་མཚན་ཉིད་གསུམ་ལ་བདེན་ཞེན་བཀག་པའི་སྦྱོར་བ་སྟེ་སྦྱོར་བ་སྔ་
མ་འདི་གསུམ་ནི་ཀུན་རྫོབ་ལ་དམིགས་པའོ། །གཟུགས་བདེན་གྲུབ་ཏུ་བཟུང་བས་ཡོན་
ཏན་སྐྱེ་བའི་གེགས་བྱེད་པས་ཀུན་བཏགས་ཀྱི་གཟུགས་ཡོན་ཏན་གྱི་རྟེན་དུ་མ་རྫོགས་པ་དང༌། །
གཟུགས་བདེན་མེད་དུ་རྟོགས་པ་ལ་བརྟེན་ནས་མི་མཐུན་ཕྱོགས་སྤོང་བ་དང་ཡོན་ཏན་གོང་
འཕེལ་དུ་འབྱུང་བས་ཡོངས་གྲུབ་ཀྱི་གཟུགས་ཡོན་ཏན་གྱི་རྟེན་དུ་རྫོགས་ལ། རྣམ་བཏགས་
ཀྱི་གཟུགས་ནི་ཀུན་བཏགས་ཀྱི་གདགས་གཞི་དང་ཡོངས་གྲུབ་ཀྱི་ཆོས་ཅན་ཡིན་པས་དེ་གཉིས་
ལས་ལོགས་སུ་མ་སྨོས་སོ། །གཟུགས་སོགས་དེ་དག་ལ་དོན་དམ་པར་བདེན་ཞེན་གྱི་ཆགས་པ་

དང་ཆགས་པ་མེད་པ་ཉིད་ལ་བདེན་ཞེན་གྱིས་སྤྱོད་པ་བཀག་པའི་སྦྱོར་བ་ནི་དོན་དམ་ལ་
དམིགས་པ་ཡིན་ལ། འདི་ཡན་གྱི་སྦྱོར་བ་བཞི་ནི་ཡུལ་གྱི་སྒོ་ནས་དབྱེ་བ་དང་། དེ་ནས་ལས་སུ་
བྱ་བའི་སྒོ་ནས་འཕེལ་འགྲིབ་ཀྱིས་གཞན་དུ་མི་འགྱུར་བའི་ཤེར་ཕྱིན་ལ་སྤྱད་བྱར་བདེན་ཞེན་
བཀག་པའི་སྦྱོར་བ་དང་། བྱེད་པའི་སྒོ་ནས་ཤེར་ཕྱིན་ལ་སྤྱོད་པར་བྱེད་པ་པོ་བྱང་སེམས་ལ་
བདེན་ཞེན་མེད་པ་ཉིད་ཀྱི་སྦྱོར་བ་དང་། བྱ་བ་འབྲས་བུའི་སྒོ་ནས་བྱ་དཀའ་བའི་ཐམས་
ཅད་མཁྱེན་པ་ཉིད་རྣམ་པ་གསུམ་ལ་བདེན་ཞེན་བཀག་པའི་སྦྱོར་བ་དང་གསུམ་ནི་ངོ་བོའི་སྒོ་
ནས་དབྱེ་བའོ། །མཁྱེན་གསུམ་བྱ་དཀའ་ཚུལ་ནི། རྣམ་མཁྱེན་ཐ་སྙད་དུ་ཆེད་དུ་བྱ་བར་
རྟོགས་ནས་ཐོབ་བྱར་བྱེད་ཀྱང་དོན་དམ་པར་ཐོབ་བྱ་འཐོབ་བྱེད་མི་དམིགས་པ་ནི་ཆེད་དུ་བྱ་
དཀའ་བ་དང་། ལམ་ཤེས་ཐ་སྙད་དུ་རྒྱུད་ལ་སྦྱོར་བའམ་བསྐྱེད་པར་བྱ་དགོས་ཀྱང་དོན་
དམ་པར་བསྐྱེད་བྱར་མི་དམིགས་པ་སྦྱོར་བ་བྱ་དཀའ་བ་དང༌། གཞི་ཤེས་ཐ་སྙད་དུ་གཞན་
རྗེས་སུ་འཛིན་པའི་ཕྱིར་དུ་ཤེས་པར་བྱས་ནས་དེ་སྟོན་དགོས་ཀྱང་དོན་དམ་པར་བསྟན་བྱར་མི་
དམིགས་པ་ནི་ལས་སུ་བྱ་དཀའ་བའོ། །བྱ་དཀའ་གསུམ་སོ་སོར་བགྲངས་ནས་སྦྱོར་བ་བཅུ་
གཉིས་སུ་བྱེད་པ་ཡོད་ཀྱང་འདིར་གཅིག་ཏུ་བགྲང་ངོ༌། །ཤེར་ཕྱིན་ལ་བསླབས་པས་རིགས་
ཅན་གསུམ་གྱི་སྐལ་པ་ཇི་ལྟ་བ་བཞིན་དུ་འབྲས་བུ་ཐོབ་པས་ན་འབྲས་བུ་ཡོད་པར་འདོད་པ་
ལ་བདེན་ཞེན་བཀག་པའི་སྦྱོར་བ་དེ་དང་ནི། ཤེར་ཕྱིན་ལ་བསླབས་པས་བྱང་ཆུབ་རང་
སྟོབས་ཀྱིས་འཐོབ་ཅིང་སྲུང་སྐྱོབ་སོགས་གཞན་ལ་རག་ལས་པ་མིན་པའི་སྦྱོར་བ་གང་ལ་
བདེན་ཞེན་བཀག་པའི་སྦྱོར་བ་དང་གཉིས་ནི་བྱེད་པའི་སྒོ་ནས་དབྱེ་བའོ། །ཤེས་བྱེད་ཀྱི་
དཔེས་བསྟན་པ་གཅིག་ནི་བདེན་པར་མེད་བཞིན་དུ་སྣང་དུ་ཆུང་བའི་དཔེ་རྨི་ལམ་སོགས་རྣམ་
པ་བདུན་གྱི་སྒོ་ནས་ཕྱི་ནང་གི་རྟེན་འབྲེལ་འདི་ཐམས་ཅད་སྣང་ཙམ་ལས་བདེན་པའི་རང་
བཞིན་མེད་པ་ཉིད་དུ་ཤེས་པར་བྱེད་པ་སྣང་བ་རྣམ་བདུན་གྱི་སྦྱོར་བ་ལ་བདེན་ཞེན་བཀག་པའི་
སྦྱོར་བ་སྟེ་རྣམ་པ་བཅུར་འདོད་དོ། །རྗེས་ཐོབ་སྐབས་སྣང་བ་རྣམ་བདུན་གྱི་སྒོ་ནས་ཆོས་
ཐམས་ཅད་བདེན་མེད་དུ་ཤེས་པར་བྱེད་ཚུལ་ནི། ཕྱི་ནང་གི་དངོས་པོ་འདི་རྣམས་ཆོས་ཅན།
བདེན་པར་མེད་དེ། མངོན་ཞེན་གྱི་བག་ཆགས་ཡོངས་སུ་འགྱུར་བའི་སྣང་བ་ཙམ་ཡིན་པའི་
ཕྱིར། དཔེར་ན་རྨི་ལམ་བཞིན། དེ་བཞིན་དུ་སྦྱར་ཏེ་རྒྱུ་རྐྱེན་མཉམ་དུ་ཚོགས་པ་ལས་
བྱུང་བའི་སྣང་བ་ཙམ་ཡིན་པའི་ཕྱིར་སྒྱུ་མ་ལྟ་བུ་དང་། སྣང་ཚུལ་དང་གནས་ཚུལ་འགལ་

བའི་སྣང་བ་ཙམ་ཡིན་པས་སྨིག་རྒྱུ་ལྟ་བུ་དང་། རྐྱེན་ལ་རག་ལས་པ་ཙམ་གྱི་སྣང་བ་ཡིན་
པས་སྒྲ་བརྙན་ལྟ་བུ་དང་། བག་ཆགས་འཇོག་བྱེད་ཀྱི་རྣམ་པ་ལས་མ་འཕོས་པའི་སྣང་བ་
ཙམ་ཡིན་པས་གཟུགས་བརྙན་ནམ་མི་ཡོར་ལྟ་བུ་དང་། བདེན་པའི་རྟེན་མེད་པའི་སྣང་བ་
ཙམ་ཡིན་པས་དྲི་ཟའི་གྲོང་ཁྱེར་ལྟ་བུ་དང༌། བྱེད་པ་པོ་བདེན་པ་བ་མེད་པའི་སྣང་བ་ཙམ་
ཡིན་པས་སྤྲུལ་པ་ལྟ་བུ་སྟེ་གཏན་ཚིགས་འདི་དག་གི་སྒོ་ནས་ཆོས་ཐམས་ཅད་བདེན་མེད་དུ་
གཏན་ལ་ཕབ་ནས་སྣང་སྟོང་ཟུང་འཇུག་ཏུ་ཤེས་པར་བྱའོ། །འདིར་ཟིན་བྱེད་སྟོང་ཉིད་དོན་
སྤྱིའི་ཚུལ་གྱིས་རྟོགས་པའི་བྱང་སེམས་ཀྱི་སྦྱོར་བ་དངོས་སུ་བསྟན་ལ། དེའི་ཤུགས་བསྟན་
གྱི་གཙོ་བོ་ནི་སྐབས་འདིའི་བསྟན་བྱའི་གཙོ་བོ་ཟིན་བྱ་མི་རྟག་སོགས་བཅུ་དྲུག་དོན་སྤྱིའི་ཚུལ་
གྱིས་རྟོགས་པའི་བྱང་སེམས་ཀྱི་སྦྱོར་བ་དང་། ཤུགས་བསྟན་ཕལ་པ་ནི་བདེན་འཛིན་མ་
བཀག་པར་མི་རྟག་སོགས་ཀྱི་རྣམ་པ་ཅན་གྱི་ཐེག་དམན་གྱི་གཞི་ཤེས་སྦྱོར་བ་ཡིན་ནོ། །
གཞི་ཤེས་སྦྱོར་བའི་ས་མཚམས་ནི། འདི་ཁྱད་གཞིའི་སྒོ་ནས་སྦྱོར་ལམ་དང་སྦྱར་ཡང་ཐེག་
ཆེན་ཚོགས་ལམ་ནས་རྒྱུན་མཐའི་བར་ན་ཡོད་དོ།།
༈ བརྒྱད་པ་གཞི་ཤེས་ཀྱི་སྐབས་སུ་བསྟན་པའི་བྱང་སེམས་ཀྱི་སྦྱོར་བའི་འཛིན་སྟངས་
མཉམ་ཉིད་ནི། གཞིའི་དབྱེ་བ་དང་མཚན་མཚོན་དང་ཡུལ་ཡུལ་ཅན་ལ་བདེན་ཞེན་འགོག་
པའི་ཤེས་རབ་ཀྱིས་ཟིན་པའི་སེམས་དཔའི་རྣལ་འབྱོར་ཏེ། དེའང་གོང་དུ་དངོས་སུ་བསྟན་
པའི་གཞི་ཤེས་ཀྱི་སྦྱོར་བ་སྒོམ་པའི་ཚེ། ཡུལ་ཡུལ་ཅན་བདེན་སྟོང་མཉམ་པ་ཉིད་ཀྱི་རྣམ་པ་
ཅན་དུ་སྒོམ་དགོས་ལ། དེ་ལྟ་བུའི་མཉམ་ཉིད་དེ་ལ་བཞི་ཡོད་དེ། གཟུགས་སུ་དང་།
གཟུགས་ཀྱིས་དང་། གཟུགས་བདག་གི་དང༌། གཟུགས་ལ་ཞེས་པ་ལ་སོགས་པ་ནས་
རྣམ་མཁྱེན་གྱི་བར་གྱི་ཆོས་རྣམས་ལ་མངོན་ཞེན་གྱི་རློམ་པ་བཞི་བཀག་ནས་རློམ་སེམས་མེད་
པའི་སྒོ་ནས་སྒོམ་པ་ཡིན་པས་གསུངས་ལ། དེ་བཞིའི་དོན་ཡང་གཟུགས་སོགས་ཀྱི་ངོ་བོ་ལ་
བདེན་པར་རློམ་པ་དང་། གཟུགས་སོགས་ཀྱི་ཁྱད་པར་གྱི་མཚན་མ་སྔོ་སེར་སོགས་སུ་བདེན་
པར་རློམ་པ་དང་། གཟུགས་རྣམ་གཉིས་དང་རྣམ་ཉི་ཤུ་ཞེས་པ་ལྟར་གཟུགས་སོགས་ཀྱི་
དབྱེ་བའི་སྤྲོས་པ་ལ་རློམ་པ་དང་། གཟུགས་སོགས་ཀྱི་ཡུལ་ཅན་གྱི་ལམ་ལ་རློམ་པ་བཀག་
པ་སོགས་ཀྱི་ཚུལ་དུ་སྒོམ་པ་སྟེ་དེ་ལྟར་རྣམ་འབྱོར་རྣམ་པ་བཞི་ནི་སྦྱོང་བ་དེ་ཡི་མཉམ་པ་ཉིད་
ཡིན་ནོ། །ས་མཚམས་ཐེག་ཆེན་ཚོགས་ལམ་ནས་རྒྱུ་མཐའི་བར་ནའོ། །ཡང་སྔ་མ་དང་

འདི་གཉིས་ཐེག་ཆེན་སྦྱོར་ལམ་ནས་རྒྱུན་མཐའི་བར་ན་ཡོད་གསུངས་པའང་ཡོད་དོ། །
༈ དགུ་པ་སྦྱོར་བའི་འབྲས་བུ་ཐེག་ཆེན་མཐོང་ལམ་བཤད་པ་ལ་གཉིས། སྐད་ཅིག་
མ་མདོར་བསྟན་པ། རྣམ་པ་རྒྱས་པར་བཤད་པའོ། །དང་པོ་ནི། སྐབས་འདིར་
དངོས་སུ་བསྟན་པ་སྤྲོས་བྲལ་མངོན་སུམ་དུ་རྟོགས་པའི་ཐེག་ཆེན་གྱི་བདེན་པ་མངོན་རྟོགས་དེ་
སྐབས་འདིར་དངོས་སུ་བསྟན་པའི་ཐེག་ཆེན་མཐོང་ལམ་སྟེ། དེའང་དམིགས་ཡུལ་སྡུག་
བསྔལ་ལ་སོགས་པའི་བདེན་པ་བཞི་སོ་སོ་ལ་དམིགས་པའི་ཡུལ་ཅན་ཆོས་ཤེས་པའི་བཟོད་པ་
དང་། ཆོས་ཤེས་པ་དང་། རྗེས་སུ་ཤེས་པའི་བཟོད་པ་དང༌། རྗེས་སུ་ཤེས་པ་སྟེ་
སྐད་ཅིག་མ་བཞི་བཞིས་ཕྱེ་བའི་བཟོད་ཤེས་སྐད་ཅིག་མ་བཅུ་དྲུག་གི་བདག་ཉིད་སྒྲོ་འདོགས་
སོ་གཉིས་དང་བྲལ་བའི་ཐེག་ཆེན་གྱི་བདེན་པ་མངོན་རྟོགས་འདི་ནི་ཀུན་ཤེས་ཉིད་ཀྱི་ཚུལ་ལ་
སྟེ་སྐབས་འདིར་བསྟན་པའི་ཐེག་གྱི་མཐོང་བའི་ལམ་ཡིན་ཏེ། འདའ་བར་བྱ་བའི་མཐོང་
ལམ་ཤུགས་ལ་འཕེན་པར་བྱེད་པའི་འདའ་བྱེད་ཀྱི་བདེན་པ་མངོན་རྟོགས་ཡིན་པས་སོ། །
གཉིས་པ་ནི། མཐོང་ལམ་བར་ཆད་མེད་ལམ་གྱིས་བསྡུས་པའི་བཟོད་པ་བརྒྱད་དང་རྣམ་
གྲོལ་ལམ་གྱིས་བསྡུས་པའི་ཤེས་པ་བརྒྱད་དེ་རྣམ་པ་བཅུ་དྲུག་ཡོད་པ་ལས། དང་པོ་སྡུག་
བསྔལ་ཤེས་བཟོད་ཀྱི་རྣམ་པ་བཞི་ལས། མི་རྟག་པའི་རྣམ་པ་ནི་སྡུག་བདེན་གྱིས་བསྡུས་
པའི་གཟུགས་སོགས་རྣམས་དོན་དམ་པར་རྟག་པའང་མ་ཡིན་མི་རྟག་པའང་མིན་ཏེ། དོན་
དམ་པར་རྟག་མི་རྟག་གི་མཐའ་གཉིས་དང་བྲལ་བའི་ཕྱིར་ཏེ། དོན་དམ་པར་ངོ་བོ་ཉིད་མེད་
པས་སོ། །རྟགས་ཀྱི་སྒྲུབ་བྱེད་འདི་འོག་མ་ཀུན་ལའང་དོན་གྱིས་འཐོབ་པ་ཤེས་པར་བྱའོ། །
དེ་བཞིན་དུ་སྡུག་བསྔལ་བའི་རྣམ་པ་ནི་དོན་དམ་པར་སྡུག་བསྔལ་བ་དང་སྡུག་བསྔལ་མ་ཡིན་
པ་དང་བྲལ་བས་ཡིད་དུ་མི་འོང་བའི་ཚོར་བ་སྡུག་བསྔལ་དོན་དམ་པར་རྟག་ཆད་ཀྱི་མཐའ་
ལས་འདས་པ་དང༌། སྟོང་པའི་རྣམ་པ་ནི་དོན་དམ་པར་སྟོང་པ་དང་མི་སྟོང་པ་དང་བྲལ་
བས་སྡུང་བསྔལ་དོན་གཞན་གྱི་བདག་གིས་སྟོང་པ་དེ་དོན་དམ་པར་རང་བཞིན་གྱིས་རྣམ་པར་
དག་པ་དང༌། བདག་མེད་པའི་རྣམ་པ་ནི་བདག་དང་བདག་མེད་པའི་ངོ་བོ་ཉིད་དོན་དམ་
པར་མ་གྲུབ་པས་སྡུག་བསྔལ་བདག་གི་ངོ་བོར་མ་གྲུབ་པ་དེ་དོན་དམ་པར་མ་སྐྱེས་པ་དང་མ་
འགགས་པ་དང་ཀུན་ཉོན་དང་རྣམ་བྱང་ལ་སོགས་པ་ཡིན་པ་སྟེ། དེ་ལྟར་མངོན་སུམ་དུ་
རྟོགས་པའི་ཡེ་ཤེས་བཞི་ནི་སྡུག་བསྔལ་ཤེས་བཟོད་ཀྱི་རྣམ་པ་བཞི་དང༌། ཀུན་འབྱུང་བདེན་

པའི་རྣམ་པ་བཞི་ལས། རྒྱུའི་རྣམ་པ་ནི་སྡུག་བསྔལ་གྱི་རྒྱུ་དང་རྒྱུ་མ་ཡིན་པ་དོན་དམ་པར་མ་
གྲུབ་པས་སྡུག་བསྔལ་གྱི་རྒྱུ་ཟག་བཅས་ཀྱི་ལས་དང་སྲེད་པ་སོགས་དོན་དམ་པར་དྲག་གྲུབ་པ་
ནམ་མཁའ་དང་འདྲ་བ་དང༌། ཀུན་འབྱུང་བའི་རྣམ་པ་ནི་སྡུག་བསྔལ་ཀུན་འབྱུང་བ་དང་
འབྱུང་བ་མ་ཡིན་པ་དོན་དམ་པར་མ་གྲུབ་པས་ཆགས་སོགས་ཉོན་མོངས་པ་དང་ཉེ་བའི་མོངས་
པ་ཐམས་ཅད་བདེན་པར་གྲུབ་པ་སྤངས་པ་དང༌། རབ་སྐྱེའི་རྣམ་པ་ནི་དོན་དམ་པར་
སྡུག་བསྔལ་དྲག་ཏུ་རབ་ཏུ་སྐྱེ་བ་དང་མི་སྐྱེ་བ་དང་བྲལ་བས་དོན་དམ་པར་ཡོངས་སུ་འཛིན་པ་
བདེན་འཛིན་ལས་གྲོལ་བ་དང༌། རྐྱེན་གྱི་རྣམ་པ་ནི་དོན་དམ་པར་སྡུག་བསྔལ་གཅིག་ནས་
གཅིག་ཏུ་བརྒྱུད་པའི་རྐྱེན་དང་རྐྱེན་མ་ཡིན་པ་དང་བྲལ་བས་ཀུན་འབྱུང་ལས་ཉོན་སོགས་དོན་
དམ་པར་རང་གི་ངོ་བོ་ཉིད་ཀྱིས་བརྗོད་དུ་མེད་པ་སྟེ། དེ་ལྟར་མངོན་སུམ་དུ་རྟོགས་པའི་ཡེ་
ཤེས་བཞི་ནི་ཀུན་འབྱུང་ཤེས་བཟོད་ཀྱི་རྣམ་པ་བཞི་དང་། འགོག་བདེན་གྱི་རྣམ་པ་བཞི་
ལས། འགོག་པའི་རྣམ་པ་ནི་ཉོན་སྒྲིབ་སྤངས་པའི་འགོག་པ་ནི་དོན་དམ་པར་ཡོད་མེད་དང་
བྲལ་བའི་རྒྱུ་མཚན་གང་གི་ཕྱིར་ན་འགོག་བདེན་འདིའི་དོན་ཉོན་མོངས་དང་བྲལ་བ་དེ་ཚིག་ཏུ་
བརྗོད་པ་ཡིས་དོན་དམ་པར་རྒྱུད་གཞན་ལ་སྦྱིན་དུ་མེད་པ་དང༌། ཞི་བའི་རྣམ་པ་ནི་དོན་
དམ་པར་སྡུག་བསྔལ་ཞི་བ་དང་མ་ཞི་བ་མེད་པས་དོན་དམ་པར་བདེན་འཛིན་གྱི་དམིགས་པ་
མེད་པར་བྱེད་པ་དང་། གྱ་ནོམ་པའི་རྣམ་པ་ནི་དོན་དམ་པར་གྱ་ནོམ་པ་དང་གྱ་ནོམ་པ་མ་
ཡིན་པ་དང་བྲལ་བས་རྟག་ཆད་ཀྱིས་མཐའི་དྲི་མ་ཤིན་ཏུ་རྣམ་པར་དག་པས་བདེ་ཞིང་གཙང་བ་
དང༌། ངེས་འབྱུང་གི་རྣམ་པ་ནི་ངེས་འབྱུང་མྱ་ངན་ལས་འདས་པ་དོན་དམ་པར་ཡོད་མེད་
དང་བྲལ་བས་དེ་ལྟར་རྟོགས་ན་ལུས་ཀྱི་ནད་ཐམས་ཅད་མི་འབྱུང་བའི་ཕན་ཡོན་དང་ལྡན་པ་
སྟེ། དེ་ལྟར་མངོན་སུམ་དུ་རྟོགས་པའི་ཡེ་ཤེས་བཞི་ནི་འགོག་པ་ཤེས་བཟོད་ཀྱི་རྣམ་པ་བཞི་
དང༌། ལམ་བདེན་གྱི་རྣམ་པ་བཞི་ལས། ལམ་གྱི་རྣམ་པ་ནི་ཐར་པར་བགྲོད་པའི་ལམ་
དོམ་དམ་པར་ཡོད་མེད་དང་བྲལ་བས་དེ་ལྟར་རྟོགས་ན་དམྱལ་བ་ལ་སོགས་པའི་ངན་སོང་དུ་
སྐྱེ་བ་ཆད་ཅིང་བདེ་འགྲོར་སྐྱེ་བའི་ཕན་ཡོན་དང་ལྡན་པ་དང་། རིགས་པའི་རྣམ་པ་ནི་ཉོན་
མོངས་པའི་གཉེན་པོར་རིགས་པ་དང་རིགས་པ་མ་ཡིན་པ་དོན་དམ་པར་མ་གྲུབ་པས་ལམ་གྱི་
འབྲས་བུ་རྒྱུན་ཞུགས་སོགས་ནི་མངོན་སུམ་དུ་བྱ་བ་ལ་འཁོར་གསུམ་དུ་རྣམ་པར་མི་རྟོག་པ་
ཉིད་དང༌། སྒྲུབ་པའི་རྣམ་པ་ནི་སེམས་ཕྱིན་ཅི་མ་ལོག་པར་སྒྲུབ་པ་དང་སྒྲུབ་པ་མ་ཡིན་པ་

དོན་དམ་པར་མ་གྲུབ་པས་བདེན་གྲུབ་ཀྱི་མཚན་མ་དག་དང་ཆོས་གང་ཡང་མ་འབྲེལ་བ་དང་།
ངེས་འབྱིན་གྱི་རྣམ་པ་ནི་ཐར་པའི་གནས་སུ་ངེས་པར་འབྱིན་བྱེད་དང་འབྱིན་བྱེད་མ་ཡིན་པ་
དོན་དམ་པར་མ་གྲུབ་པས་བརྗོད་བྱ་དོན་གྱིས་དངོས་པོ་དང་རྗོད་བྱེད་ཀྱི་མིང་དང་གཉིས་པོ་
ལ་དོན་དམ་པར་མིང་དོན་ཐ་དད་དུ་འཛིན་པའི་ཤེས་པ་སྐྱེ་བ་མེད་པ་སྟེ། དེ་ལྟར་མངོན་
སུམ་དུ་རྟོགས་པའི་ཡེ་ཤེས་བཞི་ནི་ལམ་ཤེས་བཟོད་ཀྱི་རྣམ་པ་བཞིའོ། །དེ་ལྟར་རྟག་མི་
རྟག་སོགས་སྒྲོ་འདོགས་སོ་གཉིས་དང་བྲལ་བའི་རྣམ་པ་ཅན་གྱི་ཀུན་ཤེས་པ་ཉིད་ཀྱི་སྐད་ཅིག་
མ་བཅུ་དྲུག་པོ་དེ་དག་ནི་བྱང་སེམས་ཀྱི་མཐོང་བའི་ལམ་ཡིན་ནོ། །འདིར་དངོས་བསྟན་
སྟོང་ཉིད་མངོན་སུམ་རྟོགས་པའི་ཐེག་ཆེན་མཐོང་ལམ་ནི་འདའ་བྱེད་ཀྱི་མཐོང་ལམ་ཡིན་ལ། །
དེའི་ཤུགས་བསྟན་གྱི་བསྟན་བྱའི་གཙོ་བོ་ནི་ཤེས་མཐོང་གིས་བལྟས་ནས་འདའ་བར་བྱ་བའི་མི་
རྟག་སོགས་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་དང༌། ཤུགས་བསྟན་ཕལ་
པ་ནི་མི་རྟག་སོགས་སྒྲོ་འདོགས་ཀྱི་རྣམ་པ་ཅན་གྱི་ཐེག་དམན་གྱི་མཐོང་ལམ་མོ། །ཤེས་
མཐོང་གིས་བལྟས་ནས་འདའ་ཚུལ་ཡང་མི་རྟག་སོགས་རྟོགས་པའི་ལམ་དེ་བྱང་སེམས་རང་
རྒྱུད་ལ་བསྐྱེད་ནས་སྦྱོར་ལམ་གྱི་སྐབས་སུ་ཤེས། མཐོང་ལམ་གྱིས་སྐབས་སུ་མངོན་སུམ་དུ་
མཐོང་བར་བྱེད་ལ། དེ་ནས་དེའི་རྒྱུན་བསྒོམ་བྱའི་གཙོ་བོར་བྱས་ནས་གོམས་པ་ལྷུར་ལེན་
བྱེད་མི་དགོས་པས་འདའ་བར་བྱ་བ་ཡིན་ལ། རྒྱུ་མཚན་དེའི་ཕྱིར་མཐོང་ལམ་འདིའི་རྒྱུན་དུ་
གྱུར་པའི་སྒོམ་ལམ་འདིར་མ་བསྟན་པ་ཡིན་ནོ། །ཐེག་དམན་གྱི་མཐོང་ལམ་ཤུགས་ལ་
བསྟན་པ་དེ་ཉིད་ཡང་ཡང་གོམས་པར་བྱེད་པ་དེའི་སྒོམ་ལམ་ཡིན་པ་གོ་སླ་ཕྱིར་ཐེག་དམན་གྱི་
སྒོམ་ལམ་ཡང་འདིར་མ་བསྟན་ཏོ། །གཉིས་པ་མཁྱེན་གསུམ་གྱི་མཇུག་བསྡུ་བ་ནི། དེ་
ལྟར་མཁྱེན་གསུམ་རྒྱས་པར་བསྟན་ཟིན་ནས། དེ་ནས་མཇུག་བསྡུ་བ། མདོ་ལས་རབ་འབྱོར་
ཡུམ་འདི་ནི་ཆོས་གང་ཡང་འཐོབ་པར་བྱེད་པ་མ་ཡིན་སྟོན་པར་བྱེད་པ་མ་ཡིན་ཞེས་སོགས་
གཞི་ཤེས་ཀྱི་མཇུག་བསྡུ་བའི་ཚིག་འདི་དང༌། ཡང་རབ་འབྱོར་ཡུམ་འདི་ནི་འདོད་པའི་
ཁམས་ལས་ཤིན་ཏུ་འདའ་བར་བྱེད་པ་མ་ཡིན། གནས་པར་བྱེད་པ་མ་ཡིན་ཞེས་སོགས་
ལམ་ཤེས་ཀྱི་མཇུག་བསྡུ་བའི་ཚིག་འདི་དང༌། ཡང་རབ་འབྱོར་ཡུམ་འདི་ནི་སངས་རྒྱས་ཀྱི་
ཆོས་རྣམས་སྟེར་བར་བྱེད་པ་མ་ཡིན། འཕྲོག་པར་བྱེད་པ་མ་ཡིན་ཞེས་སོགས་རྣམ་མཁྱེན་
གྱི་མཇུག་བསྡུ་བའི་ཚིག་འདི་དག་ཡིན་ཏེ། དེ་ལྟར་མདོ་ཚིག་རྣམ་པ་གསུམ་པོ་འདི་ནི་སྔར་

བཤད་ཟིན་པའི་མཁྱེན་པ་གསུམ་གྱི་གནས་སྐབས་གསུམ་པོ་དག་མཇུག་རྫོགས་པར་ཡོངས་
སུ་བསྟན་པ་སྟེ་སྟོན་བྱེད་ཡིན་ནོ། །དེ་ལྟར་གཞི་ཤེས་ཀྱི་མཇུག་སྡུད་སྔོན་ལ་འོང་བ་འདི་ཉི་
ཁྲི་ལྟར་ཡིན་ལ། སློབ་དཔོན་གྱི་ལུགས་ལ་བརྒྱད་སྟོང་ལྟར། རབ་འབྱོར་ཡུམ་འདི་ནི་ཆོས་
གང་ལ་མཇུག་པའམ་ཞེས་སོགས་རྣམ་མཁྱེན་གྱི་མཇུག་བསྡུ་བའི་ཚིག་འདི་དང༌། བཅོམ་
ལྡན་འདས་འདི་ནི་གང་ལ་ཡང་ཆོས་ཐམས་ཅད་ལ་ཆགས་པ་མ་མཆིས་ཞེས་སོགས་ཡང་ལམ་
ཤེས་ཀྱི་མཇུག་བསྡུ་བའི་ཚིག་འདི་དང༌། རབ་འབྱོར་སྟོང་པ་ཉིད་ནི་མཇུག་པའམ་ལྡོག་པ་མེད་
དོ་ཞེས་སོགས་ཡང་གཞི་ཤེས་ཀྱི་མཇུག་བསྡུ་བའི་ཚིག་འདི་རྣམས་ཡིན་ཏེ། དེ་ལྟར་མདོའི་
ལེའུ་གསུམ་གྱི་མཇུག་སྡུད་པའི་ཚིག་རྣམ་པ་གསུམ་པོ་འདི་ནི་མཁྱེན་གསུམ་གྱི་གནས་སྐབས་
གསུམ་པོ་དག་རྫོགས་པར་ཡོངས་སུ་བསྟན་ཟིན་པ་དེའི་མཇུག་བསྡུ་མཛད་པ་ཡིན་ནོ། །
འདི་སྔར་མཁྱེན་གསུམ་རྒྱས་བཤད་ཀྱི་རིམ་པ་དང་མཐུན་པར་མཇུག་བསྡུ་བའོ། །མདོར་
མཁྱེན་གསུམ་ལ་མཇུག་བསྡུ་གསུངས་ནས་སྦྱོར་བཞི་དང་ཆོས་སྐུ་ལམ་མཛད་པ་ནི་མཁྱེན་
གསུམ་གྱི་དངོས་བརྒྱད་ཀྱི་དོན་མཐའ་དག་བསྡུས་པའི་རྒྱུ་མཚན་གྱིས་ཡིན་ནོ། །མཁྱེན་གསུམ་
གྱིས་མཚམས་ལ། རྣམ་མཁྱེན་སངས་རྒྱས་ཀྱི་ས་ཁོ་ན་དང་། ལམ་ཤེས་ཐེག་ཆེན་མཐོང་
ལམ་ནས་སངས་རྒྱས་ཀྱི་སའི་བར་དང༌། གཞི་ཤེས་ཐེག་གསུམ་གྱི་འཕགས་པ་མཐའ་དག་
གི་རྒྱུད་ལ་ཡོད་དོ། །ཡང་གཞི་ཤེས་ལ་ཉན་རང་གི་ཚོགས་སྦྱོར་དང་ལམ་ཤེས་ལ་ཐེག་ཆེན་
གྱི་ཚོགས་སྦྱོར་ཡོད་པར་བཤད་པ་དང་། མཆོད་བརྗོད་སྐབས་མཁྱེན་གསུམ་གྱི་རྟེན་དང་
བྱེད་ལས་སོ་སོར་གསུངས་པ་དང༌། ལུས་རྣམ་གཞག་ཏུའང་། ཐུབ་པའི་རྣམ་ཀུན་
མཁྱེན་པ་ཉིད། །ཅེས་དང་། བྱང་ཆུབ་སེམས་དཔའ་མཁས་རྣམས་ཀྱི། །ལམ་ཤེས་
ཞེས་དང་། ཉན་ཐོས་ལ་སོགས་མཐོང་བའི་ལམ། །དེ་འདྲ་ཀུན་ཤེས་ཉིད་དུ་འདོད། །
ཅེས་སོགས་ཤེས་བྱེད་དུ་མཛད་ནས་མཁྱེན་གསུམ་རྟེན་སོ་སོར་ངེས་པ་ཅན་དུ་བཞེད་པའང་
ཡོད་དོ། །གཉིས་པ་སྐབས་བསྡུ་བ་ནི། ཤེས་རབ་སོགས་སོ།། ༈ གཉིས་པ་སྦྱོར་
བཞིའི་ཡན་ལག་རྒྱས་པར་བཤད་པ་ལ་བཞི་ལས། དང་པོ་རྣམ་རྫོགས་སྦྱོར་བའི་ཡན་ལག་
རྒྱས་པར་བཤད་པ་ནི། རྣམ་རྫོགས་སྦྱོར་བས་མཁྱེན་གསུམ་གྱི་རྣམ་པ་བསྡུས་ནས་སྒོམ་
པའི་རྒྱུ་མཚན་གྱིས་མཁྱེན་གསུམ་གྱི་རྗེས་སུ་རྣམ་རྫོགས་སྦྱོར་བ་ཉིད་འཆད་དོ། །འདི་ལ་
གཉིས་ལས། དང་པོ་ལེའུའི་གཞུང་བཤད་པ་ནི། མཁྱེན་གསུམ་གྱི་རྣམ་པ་བསྡུས་ནས་

སྒོམ་པའི་ཤེས་རབ་ཀྱིས་ཟིན་པའི་སེམས་དཔའི་རྣལ་འབྱོར་དེ་ལ་རྣམ་རྫོགས་སྦྱོར་བ་ཞེས་བྱ་
ལ། མཁྱེན་གསུམ་བསྡུས་སྒོམ་གྱི་དོན་ནི། མཁྱེན་གསུམ་གྱི་རྣམ་པ་ཐམས་ཅད་ཞི་ལྷག་
ཟུང་འབྲེལ་གྱི་སྦྱོར་བས་རྣལ་འབྱོར་པའི་ཉམས་ལེན་དུ་བསྡུས་ནས་སྒོམ་པའོ། །འདི་མཚོན་
བྱེད་ཀྱི་ཆོས་བཅུ་གཅིག་ཡོད་པ་ལས།།
༈ དང་པོ་རྣམ་པ་བཤད་པ་ལ། སྐབས་འདིར་བསྟན་གྱི་གཉེན་པོའི་ཕྱོགས་ཀྱི་ཤེས་
རྣམ་ནི་རང་གི་མི་མཐུན་ཕྱོགས་འཇོམས་ནུས་ཀྱི་མཁྱེན་པ་སྟེ། འདི་འཆད་པ་ལ་གཉིས།
མདོར་བསྟན་པ། རྒྱས་པར་བཤད་པའོ། །དང་པོ་ནི། ཁྱད་གཞི་འཕགས་པའི་བདེན་པ་
བཞིའི་སྟེང་གི་ཁྱད་ཆོས་མི་རྟག་པ་སོགས་ཤེས་པ་ཡི་ཡེ་ཤེས་ཀྱི་བྱེ་བྲག་རྣམས་ལ་འདིར་རྣམ་
པ་ཞེས་བྱ་ལ། དེ་དག་ནི་རང་གི་མི་མཐུན་ཕྱོགས་རྟག་པར་འཛིན་པ་སོགས་དེ་དང་དེའི་
ལོག་ཕྱོགས་ཀྱི་རྣམ་པ་ལེགས་པར་ཤར་བའི་སྒོ་ནས་མི་མཐུན་ཕྱོགས་དེ་དག་འཇོམས་བྱེད་ཀྱི་
གཉེན་པོའི་མཚན་ཉིད་དེ་རྟག་པར་འཛིན་པའི་གཉེན་པོར་མི་རྟག་པ་རྟོགས་པ་དང་བདེ་བར་
འཛིན་པའི་གཉེན་པོར་སྡུག་བསྔལ་བར་རྟོགས་པ་ལྟ་བུའོ། །འདི་ནི་གཉེན་པོའི་མཚན་ཉིད་
ཀྱི་རྣམ་པ་སྤྱིར་བསྟན་པའོ། །དེ་ལྟར་གཉེན་པོར་འཇོག་པའི་ཡེ་ཤེས་ཀྱི་རྣམ་པ་དེ་ལ་དབྱེ་
ན། ཀུན་མཁྱེན་ཉིད་ནི་རྣམ་པ་གསུམ་དུ་ངེས་པའི་ཕྱིར། རྣམ་པ་དེའང་ནི་རིགས་བསྡུ་
ན་གཞི་ཤེས་ཀྱི་རྣམ་པ་སོགས་གསུམ་དུ་འདོད་དོ། །མདོར་བསྟན་གྱི་སྐབས་འདིར་ཤེས་
རྣམ་དང་རྒྱས་བཤད་སྐབས་དོན་རྣམ་གཙོ་བོར་བསྟན་པ་ཡིན་ཡང་། རྣམ་པ་དེ་གཉིས་
ཀྱི་གོ་བ་སྐྱེ་བའི་ཕྱིར་མདོར་བསྟན་ཡང་དོན་རྣམ་སྟོན་ཚུལ་དང་སྦྱར་ན། ཤེས་བྱ་གཞི་ཡི་བྱེ་
བྲག་རྣམས། །རྣམ་པ་ཞེས་བྱ་མཚན་ཉིད་དེ། །བདེན་པ་དག་ནི་རྣམ་བཞིའི་ཕྱིར། །
དེ་ནི་རྣམ་པ་བཞི་རུ་འདོད། །ཅེས་སོ། །དེས་ན་རྣམ་པ་ནི་ཀུན་བྱང་གི་ཆོས་རྣམས་ཀྱི་
ཁྱད་པར་རམ་གསལ་བའི་དབྱེ་བ་རྣམས་ཡིན་ལ། དེ་ལའང་ཡུལ་བདེན་བཞི་དང་ཡུལ་ཅན་
མཁྱེན་གསུམ་ལ་ཡོད་པའི་ཆོས་ཀྱི་ཁྱད་པར་གཉིས་ཏེ། དེ་གཉིས་ལ་ལས་དང་བྱེད་པའི་
རྣམ་པ་ཞེས་སམ་དོན་རྣམ་དང་ཤེས་རྣམ་ཞེས་པའི་ཐ་སྙད་ཀྱང་བྱའོ། །གཉེན་པོའི་མཚན་
ཉིད་ཀྱི་རྣམ་པ་དེ་དག་སྒོམ་པ་ནའང་མི་རྟག་པ་དང་སྟོང་ཉིད་སྒོམ་པ་སོགས་ཡུལ་ལ་སྒོམ་པའི་
ཐ་སྙད་འཇུག་པ་དང་། བྱམས་པ་དང་སྙིང་རྗེ་སྒོམ་པ་སོགས་ནི་ཡུལ་ཅན་དེའི་བདག་ཉིད་
དུ་བློ་གོམས་པར་བྱེད་པ་ལ་སྒོམ་པའི་ཐ་སྙད་བྱེད་པ་གཉིས་ཀ་ཡོད་དོ། །

གཉིས་པ་རྒྱས་པར་བཤད་པ་ལ་གསུམ། གཞི་ཤེས་ཀྱི་རྣམ་པ། ལམ་ཤེས་ཀྱི་
རྣམ་པ། རྣམ་མཁྱེན་གྱི་རྣམ་པ་བཤད་པའོ། །དང་པོ་ནི། མདོ་ལས། ཤེར་ཕྱིན་
འདི་ནི་མ་མཆིས་པའི་ཕ་རོལ་ཏུ་ཕྱིན་པའོ་ཞེས་སྡུག་བསྔལ་རྟག་པར་མེད་པའམ་མ་མཆིས་པའི་
རྣམ་པ་ནས་བཟུང་སྟེ། ཤེར་ཕྱིན་འདི་ནི་མི་གཡོ་བའི་ཕ་རོལ་དུ་ཕྱིན་པའོ་ཞེས་ལམ་བདེན་
གྱི་མི་གཡོ་བ་ཡི་རྣམ་པའི་བར་གཞི་ཤེས་ཀྱི་རྣམ་པ་ཉི་ཤུ་རྩ་བདུན་བསྟན་ཏེ། ཇི་ལྟར་ན།
བདེན་པ་བཞི་པོ་སོ་སོར་ལ་ཐུན་མིན་གྱི་རྣམ་པ་སོ་སོར་ཕྱེ་བའི་གྲངས་དེ་སྙེད་ཡོད་དེ། བདེན་
པ་སྔ་མ་གསུམ་ལ་རྣམ་པ་བཞི་བཞི་དང་ལམ་གྱི་བདེན་པ་ལ་རྣམ་པ་དེ་ནི་བཅོ་ལྔར་མདོ་ལས་
བཤད་པས་སོ། །དེ་དག་གང་ཞེ་ན། སྡུག་བསྔལ་རྟག་པའི་རང་བཞིན་དུ་མེད་པ་དང་།
སྡུག་བསྔལ་སྐད་ཅིག་ལས་ལྷག་པར་མི་སྐྱེ་བའམ་དོན་དམ་པར་མི་སྐྱེ་བ་དང་། དོན་གཞན་
གྱི་བདག་གིས་དབེན་པ་དང་། རང་གི་ངོ་བོར་གྱུར་པའི་གང་ཟག་གི་བདག་གིས་མི་བརྫི་བ་
དང་བཞི་སྟོན་པའི་མདོ་ཚིག་གིས་ནི་རིམ་པར་སྡུག་བདེན་གྱི་རྣམ་པ་མི་རྟག་པ་སྡུག་བསྔལ་བ་
སྟོང་པ་བདག་མེད་པ་བཞི་བསྟན་ལ། དེ་བཞིན་དུ་སྡུག་བསྔལ་གྱི་རྒྱུ་ལས་ཉོན་གྱིས་དོན་
དམ་པར་སྡུག་བསྔལ་མི་སྐྱེད་པས་དེ་སྐྱེད་པའི་གནས་སུ་མེད་པ་དང༌། ཀུན་འབྱུང་དོན་
དམ་པར་འགྲོ་འོང་ངམ་སྐྱེ་འགག་མེད་པས་ནམ་མཁའ་དང་འདྲ་བ་དང་། རྟོག་དཔྱོད་དོན་
དམ་པར་མེད་པས་སྡུག་བསྔལ་སྐྱེད་བྱེད་ཀྱི་རྒྱུ་བརྗོད་དུ་མེད་པ་དང་། ཡང་སྲིད་ཀྱི་རྐྱེན་
སྲེད་པ་དོན་དམ་པར་མིང་གཞིའི་ནང་གི་ཚོར་བ་ལས་སྐྱེ་བ་མེད་པས་མིང་མེད་པ་སྟེ་བཞིས་
ཀུན་འབྱུང་བདེན་པའི་རྣམ་པ་རྒྱུ་ཀུན་འབྱུང་རབ་སྐྱེ་རྐྱེན་བཞི་བསྟན་པ་དང༌། ཤེས་རབ་ཀྱི་
སྟོབས་ཀྱིས་འགོག་པ་མངོན་དུ་བྱའི་རྒྱུད་གཅིག་ནས་གཅིག་ཏུ་འགྲོ་བ་མེད་པའམ་འགོག་པ་
དོན་དམ་པར་འགྲོ་བ་མེད་པ་དང་། སྡུག་བསྔལ་བཟོད་ནས་ཞི་བས་མི་འཕྲོག་པའམ་གཟུང་དུ་
མེད་པ་དང༌། ཆོས་དབྱིངས་ཀྱི་རང་བཞིན་ཡིན་པས་གྱ་ནོམ་པའི་ཐར་པ་མི་ཟད་པ་དང་།
འགོག་པ་སྐྱེད་བྱེད་ཀྱི་རྒྱུ་མེད་པས་སྐྱེ་བ་མེད་པ་དང་བཞིས་རིམ་པར་འགོག་བདེན་གྱི་རྣམ་པ་
འགོག་པ་བཞི་པ་གྱ་ནོམ་པ་ངེས་པར་འབྱུང་བ་བཞི་བསྟན་ཏེ་དེ་དག་ནི་བདེན་པ་དང་པོ་གསུམ་
གྱི་རྣམ་པ་བཅུ་གཉིས་སོ། །གཞི་ཤེས་ཀྱི་ལམ་བདེན་གྱི་རྣམ་པ་ལ་བཅོ་ལྔ་ཡོད་པ་ལས།
ཉོན་སྒྲིབ་ཀྱི་གཉེན་པོ་མཐོང་ལམ་ཟག་མེད་ཀྱི་རྣམ་པ་བཞི་ནི། བྱ་བ་བྱེ་པ་པོའི་གང་ཟག་
གི་བདག་མེད་པ་དང༌། ཡུལ་ཤེས་པ་པོའི་གང་ཟག་གི་བདག་མེད་པ་དང་། དམན་པའི་

ས་ནས་གོང་མའི་གནས་སུ་འཕོ་བའམ་སྐྱེ་བ་དང་འཆི་འཕོ་བྱེད་པ་པོའི་གང་ཟག་གི་བདག་མེད་
པ་དང༌། ཉོན་མོངས་འདུལ་བ་པོའི་གང་ཟག་གི་བདག་མེད་པ་བཞི་མངོན་སུམ་དུ་རྟོགས་
པའི་བྱང་སེམས་ཀྱི་མཐོང་ལམ་བཞིས་ནི་རིམ་པར་ལམ་བདེན་གྱི་རྣམ་པ་ལམ་རིགས་པ་སྒྲུབ་
པ་ངེས་འབྱིན་བཞི་བསྟན་ཏེ་ཉོན་སྒྲིབ་ཀྱི་རྩ་བར་གྱུར་པའི་གང་ཟག་གི་བདག་འཛིན་དེ་དང་
དེའི་གཉེན་པོའོ། །ཕྱི་རོལ་དོན་འཛིན་གྱི་ཤེས་སྒྲིབ་གཟུང་རྟོག་གི་གཉེན་པོ་སྒོམ་ལམ་ཟག་
བཅས་ཀྱི་རྣམ་པ་ལྔ་ནི། གཟུང་བ་ཕྱི་རོལ་གྱི་དོན་རྨི་ལམ་ལྟར་བདེན་པའི་ངོ་བོ་ཉིད་མེད་པ་
དང༌། ཕྱི་དོན་སྒྲ་བརྙན་ལྟར་བདེན་པའི་རྒྱུ་ལས་མ་སྐྱེས་པ་དང་། ཕྱི་དོན་མིག་ཡོར་
ལྟར་སྣང་ཙམ་མ་འགགས་པ་དང་། ཕྱི་དོན་སྨིག་རྒྱུ་ལྟར་གཟོད་ནས་སྤྲོས་པ་ཉེ་བར་ཞི་བ་
དང་། ཕྱི་དོན་སྒྱུ་མའི་རྣམ་པ་ལྟར་རང་བཞིན་གྱིས་མྱ་ངན་ལས་འདས་པའི་མཚན་ཉིད་དུ་
རྟོགས་པའི་བྱང་སེམས་ཀྱི་སྒོམ་ལམ་རྗེས་ཐོབ་ཀྱི་ཡེ་ཤེས་རྣམ་པ་ལྔ་ནི་རེ་རེའང་ཤེས་སྒྲིབ་
གཟུང་རྟོག་སྤྱིའི་གཉེན་པོར་གྱུར་པ་སྟེ་ཕྱི་དོན་མེད་བཞིན་དུ་སྣང་བའི་འཁྲུལ་སྣང་ཙམ་དུ་
རྟོགས་པས་སོ། །ཕྱི་རོལ་དོན་དུ་ཞེན་པའི་ཤེས་སྒྲིབ་གཟུང་རྟོག་གི་གཉེན་པོ་མཐོང་ལམ་
ཟག་མེད་དྲུག་ནི། གཟུང་བ་ཕྱི་རོལ་གི་དོན་དོར་བྱ་ཀུན་ཉོན་གྱི་དངོས་པོར་མེད་པ་དང༌།
ཕྱི་དོན་བླང་བྱ་རྣམ་བྱང་གི་དངོས་པོར་མེད་པ་དང༌། ཕྱི་དོན་གྱི་བག་ཆགས་ཀྱིས་གོས་པ་
མེད་པ་དང༌། ཕྱི་དོན་གྱི་གཟུགས་སོགས་ཀྱི་དབྱེ་བའི་སྤྲོས་པ་མེད་པ་དང་། ཕྱི་རོལ་
དོན་དུ་ཞེན་པའི་རྟོགས་པ་ལ་རོ་མྱང་བའི་རློམ་པ་མེད་པ་དང་། དེ་ལྟའི་རྟོགས་པ་ཐོབ་ཟིན་
ཉམས་པ་མེད་པའི་མི་གཡོའི་གཟུང་བྱ་དོན་གཞན་མེད་པར་མངོན་སུམ་དུ་རྟོགས་པའི་ཐེག་
ཆེན་མཐོང་ལམ་གྱི་ཡེ་ཤེས་རྣམ་པ་དྲུག་ནི་རིམ་པར་ཕྱི་དོན་ལ་དོར་བྱ་ཀུན་ཉོན་དུ་ཞེན་པ་
སོགས་ཤེས་སྒྲིབ་གཟུང་རྟོག་དྲུག་པོ་སོ་སོའི་གཉེན་པོའོ། །
གཉིས་པ་ལམ་ཤེས་ཀྱི་རྣམ་པ་ལ་སུམ་ཅུ་རྩ་དྲུག་ཡོད་དེ། ཀུན་ཉོན་ཕྱོགས་ཀྱི་རྒྱུ་
ཀུན་འབྱུང་གི་བདེན་པ་དང༌། རྣམ་བྱང་ཕྱོགས་ཀྱི་རྒྱུ་ལམ་བདེན་དང༌། ཀུན་ཉོན་
ཕྱོགས་ཀྱི་འབྲས་བུ་སྡུག་བསྔལ་གྱི་བདེན་པ་དང༌། རྣམ་བྱང་ཕྱོགས་ཀྱི་འབྲས་བུ་འགོག་
པའི་བདེན་པ་རྣམས་ལ་ནི་རྒྱུ་འབྲས་དོན་གྱི་གོ་རིམ་བཞིན་དུ་བདེན་པ་དེ་དག་ལ་དམིགས་
པའི་ལམ་ཤེས་ཀྱི་རྣམ་པ་བརྒྱད་དང་བདུན་དང་ནི་ལྔ་དང་བཅུ་དྲུག་རྣམས་ཡོད་ཅེས་ཡུམ་གྱི་
མདོ་ལས་བསྒྲགས་སོ། །དེ་ལ་ཀུན་འབྱུང་གི་བདེན་པ་ལ་བརྟེན་པའི་ལམ་ཤེས་ཀྱི་རྣམ་པ་

བརྒྱད་སྤང་གཉེན་གྱི་སྒོ་ནས་བསྟན་ཏེ། འདོད་ཡོན་ལ་རྒྱབ་ཀྱིས་ཕྱོགས་པའི་འདོད་ཆགས་
དང་བྲལ་བའི་རྣམ་པ་དང་། འདོད་པའི་ཡུལ་ལ་མངོན་པར་ཞེན་པས་མི་གནས་པའི་རྣམ་པ་
དང༌། ཡང་སྲིད་ལ་དགའ་བའི་སྲེད་པ་ཞི་བའི་རྣམ་པ་སྟེ་དེ་ལྟ་བུའི་ལམ་ཤེས་ཀྱི་རྣམ་པ་གསུམ་
ན་སྤང་བྱ་ཀུན་འབྱུང་གི་རྒྱུའི་རྣམ་པ་ཡུལ་ལ་མངོན་པར་སྲེད་པའི་འདུན་པ་དང་། མི་འབྲལ་
བར་སྲེད་པའི་འདོད་ཆགས་དང་། ཡང་སྲིད་པ་དགའ་བའི་སྲེད་པ་སྟེ་གསུམ་གྱི་གཉེན་པོ་
དང༌། འདོད་ཆགས་མེད་པའི་རྣམ་པ་ཞེ་སྡང་མེད་པའི་རྣམ་པ་གཏི་མུག་མེད་པའི་རྣམ་པ་སྟེ་
དེ་ལྟ་བུའི་ལམ་ཤེས་ཀྱི་རྣམ་པ་གསུམ་ནི། སྤང་བྱ་ཀུན་འབྱུང་བའི་རྣམ་པ་འདོད་ཆགས་ཞེ་
སྡང་གཏི་མུག་གསུམ་གྱི་གཉེན་པོ་དང༌། ཚུལ་མིན་ཡིད་བྱེད་ཀྱི་ཉོན་མོངས་མེད་པའི་ལམ་
ཤེས་ཀྱི་རྣམ་པ་ནི། སྤང་བྱ་རབ་སྐྱེའི་རྣམ་པ་གཙང་བདེ་རྟག་བདག་ཏུ་ཞེན་པའི་ཕྱིན་ཅི་
ལོག་གི་ཀུན་རྟོག་གི་གཉེན་པོ་དང༌། རང་དབང་བའི་སེམས་ཅན་མེད་པར་རྟོགས་པའི་
ལམ་ཤེས་ཀྱི་རྣམ་པ་ནི། སྤང་བྱ་རྐྱེན་གྱི་རྣམ་པར་དབང་བའི་སེམས་ཅན་དུ་མངོན་པར་
ཞེན་པའི་འཇིག་ལྟའི་གཉེན་པོའོ། །དེ་ལྟར་གཉེན་པོར་གྱུར་པའི་ལམ་ཤེས་ཀྱི་རྣམ་པ་
བརྒྱད་ནི་ཐེག་ཆེན་མཐོང་ལམ་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་ཡེ་ཤེས་སོ། །
ལམ་བདེན་ལ་བརྟེན་པའི་ལམ་ཤེས་ཀྱི་རྣམ་པ་བདུན་ནི་དམ་བཅའ་དང་འཐད་པའི་སྒོ་ནས་
བསྟན་ཏེ། ཚད་མེད་པའི་རྣམ་པ་དང་མཐའ་གཉིས་དང་མ་འབྲེལ་བའི་རྣམ་པ་གཉིས་ནི་
ལམ་གྱི་རྣམ་པ་སྟེ། སྔ་མས་ཐེག་ཆེན་མཐོང་ལམ་གྱིས་སེམས་ཅན་ཚད་མེད་པ་ལ་ཐར་པའི་
གོ་སྐབས་འབྱེད་པར་བསྟན་ལ་ཕྱི་མས་དེའི་འཐད་པའམ་རྒྱུ་མཚན་བསྟན་ཏེ་སྲིད་ཞིའི་མཐའ་
གཉིས་སུ་འཛིན་པ་དང་བྲལ་བའི་སྒོ་ནས་སེམས་ཅན་གྱི་དོན་བྱེད་པས་སོ། །ཐ་མི་དད་པའི་
རྣམ་པ་དང་མཆོག་ཏུ་འཛིན་པ་མེད་པའི་རྣམ་པ་གཉིས་ནི་རིགས་པའི་རྣམ་པ་སྟེ། སྔ་མས་
ཐེག་ཆེན་མཐོང་ལམ་དེས་ཆོས་ཐམས་ཅད་བདེན་སྟོང་དུ་ཐ་མི་དད་པར་མངོན་སུམ་དུ་རྟོགས་
པས་རིགས་པ་ཡིན་པར་བསྟན་ལ་ཕྱི་མས་དེའི་རྒྱུ་མཚན་བསྟན་ཏེ་ཉན་རང་གི་ལམ་ཙམ་ལ་
མཆོག་ཏུ་མི་འཛིན་པར་སྤྲོས་བྲལ་རྟོགས་པའི་སྒོ་ནས་ཐེག་ཆེན་གྱི་ཡོན་ཏན་མཐའ་དག་སྒྲུབ་
པའོ། །རྣམ་པར་མི་རྟོག་པའི་རྣམ་པ་དང་གཞལ་དུ་མེད་པའི་རྣམ་པ་གཉིས་ནི་སྒྲུབ་པའི་
རྣམ་པ་སྟེ། སྔ་མས་ཐེག་ཆེན་མཐོང་ལམ་དེས་ཆོས་ཐམས་ཅད་བདེན་མེད་དུ་རྟོགས་ཤིང་
བདེན་གྲུབ་ཏུ་རྣམ་པར་མི་རྟོག་པས་སྒྲུབ་པ་ཡིན་པར་བསྟན་ལ་ཕྱི་མས་དེའི་རྒྱུ་མཚན་བསྟན་ཏེ་

ཆོས་ཐམས་ཅད་དོན་དམ་པར་གཞལ་དུ་མེད་པར་རྟོགས་པས་ན་བདེན་གྲུབ་ཏུ་རྣམ་པར་མི་
རྟོག་པའོ། །ཆགས་པ་མེད་པའི་རྣམ་པ་ནི་ངེས་འབྱིན་གྱི་རྣམ་པ་སྟེ། ཐེག་ཆེན་མཐོང་
ལམ་དེས་ཆོས་ཐམས་ཅད་དོན་དམ་པར་ཆགས་པ་མེད་པར་མངོན་སུམ་དུ་རྟོགས་པས་ངེས་
པར་འབྱིན་བྱེད་ཡིན་པར་བསྟན་ལ། འདི་ལ་རྒྱུ་མཚན་མ་གསུངས་པ་ནི་གདུལ་བྱ་ཉེ་བའི་
བསམ་པ་ལ་ལྟོས་པས་ཡིན་གྱི། རྒྱུ་མཚན་མེད་པ་མིན་ནོ། །སྡུག་བདེན་ལ་བརྟེན་པའི་
ལམ་ཤེས་ཀྱི་རྣམ་པ་ལྔ་ནི་རང་སྤྱིའི་མཚན་ཉིད་ཀྱི་སྒོ་ནས་བསྟན་སྟེ། ཟག་བཅས་ཉེར་ལེན་
གྱི་ཕུང་པོ་ལྟ་བུ་སྐད་ཅིག་གིས་འཇིག་པས་མི་རྟག་པ་དང་། འདུ་བྱེད་ཀྱི་སྡུག་བསྔལ་གྱིས་
ཁྱབ་པས་སྡུག་བསྔལ་བ་དང་། བྱེད་པ་པོའི་བདག་དོན་གཞན་གྱིས་དབེན་པས་སྟོང་པ་
དང་། རང་གང་ཟག་གི་བདག་གི་ངོ་བོར་མ་གྲུབ་པས་བདག་མེད་པ་དང་། ངོ་བོ་བདེན་
པས་སྟོང་པས་མཚན་ཉིད་མེད་པའི་རྣམ་པ་སྟེ་ལྔ་ལས། སྔ་མ་བཞི་རང་རང་གི་ངོ་བོ་ཡིན་
པས་རང་མཚན་དང་ཕྱི་མ་ཐམས་ཅད་ལ་ཁྱབ་པས་སྤྱིའི་མཚན་ཉིད་དོ། །རྣམ་པ་དེ་དག་མངོན
སུམ་དུ་རྟོགས་པའི་བྱང་སེམས་ཀྱི་མཐོང་ལམ་ནི་སྡུག་བདེན་ལ་བརྟེན་པའི་ལམ་ཤེས་ཀྱི་རྣམ་
པའོ། །འགོག་བདེན་ལ་བརྟེན་པའི་ལམ་ཤེས་ཀྱི་རྣམ་པ་བཅུ་དྲུག་སྟོང་ཉིད་ཀྱི་སྒོ་ནས་བསྟན་
པ་ནི། ནང་དང་ཕྱི་དང་གཉིས་ཀ་སྟོང་པ་ཉིད་ཀྱི་རྣམ་པ་གསུམ་གྱིས་ནི་ཉོན་མོངས་དང་
བྲལ་བའི་འགོག་པའི་རྣམ་པ་བསྟན་ཏེ། མིག་སོགས་ནང་དང་གཟུགས་སོགས་ཕྱི་དང་དབང་
རྟེན་ནང་ཕྱི་གཉིས་ཀའི་དངོས་པོ་རྣམས་ལ་བདེན་ཞེན་བཀག་པས་རབ་ཏུ་ཕྱེ་བའི་བྲལ་བ་ཡིན་
པས་སོ། །སྟོང་པ་ཉིད་སྟོང་པ་ཉིད་ཀྱི་རྣམ་པ་ནས་དོར་བ་མེད་པ་སྟོང་པ་ཉིད་ཀྱི་རྣམ་པའི་
བར་བརྒྱད་ཀྱིས་ནི་ཉོན་མོངས་པའི་ས་བོན་ཞི་བའི་རྣམ་པ་བསྟན་ཏེ། གཞན་གྱིས་བཏགས་
པའི་བདག་གིས་སྟོང་པ་ཉིད་དང་སྣོད་ཀྱི་འཇིག་རྟེན་དང་དོན་དམ་པ་དང་འདུས་བྱས་དང་
འདུས་མ་བྱས་དང་རྟག་ཆད་ཀྱི་མཐའ་འདས་དང་ཐོག་མཐའ་མེད་པའི་འཁོར་བ་དང་ལམ་དུས་
སུ་དོར་བར་བྱར་མེད་པའི་ཆོས་ཏེ་དེ་བརྒྱད་ལ་རིམ་པར་བདེན་པར་སྒྲོ་བཏགས་པ་བཀག་པས་
རབ་ཏུ་ཕྱེ་བའི་བྲལ་བ་ཡིན་པས་སོ། །རང་བཞིན་སྟོང་པ་ཉིད་ཀྱི་རྣམ་པས་ནི་གྱ་ནོམ་པའི་
རྣམ་པ་བསྟན་ཏེ། མུ་སྟེགས་སོགས་ཀྱིས་བཏགས་པའི་གཙོ་བོ་དང་དབང་ཕྱུག་སོགས་ཀྱི་
བྱེད་པ་པོར་བདེན་ཞེན་བཀག་པས་རབ་ཏུ་ཕྱེ་བའི་བྲལ་བ་ཡིན་པས་སོ། །ཆོས་ཐམས་ཅད་
དང་རང་གི་མཚན་ཉིད་དང་མི་དམིགས་པ་སྟོང་པ་ཉིད་ཀྱི་རྣམ་པ་སྟེ་གསུམ་གྱིས་འགོག་བདེན་

གྱི་ངོ་བོའི་རྣམ་པ་ཇི་ལྟར་ངེས་པར་འབྱུང་ཚུལ་བསྟན་ཏེ། གཟུགས་སོགས་ལ་ཡུལ་དུ་བདེན་
པར་བཏགས་ནས་འཁྲུལ་པ་དང་གཟུགས་རུང་སོགས་ལ་མཚན་ཉིད་དུ་བདེན་པར་འཁྲུལ་པ་
དང་འདས་པ་སོགས་ལ་དུས་སུ་བདེན་པར་འཁྲུལ་པ་རྣམས་ལ་བདེན་ཞེན་བཀག་པས་རབ་ཏུ་
ཕྱེ་བའི་བྲལ་བ་ཡིན་པས་སོ། །དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པས་ནི་
འགོག་བདེན་གྱི་ངོ་བོའི་རྣམ་པ་གང་ངེས་པར་འབྱུང་བའི་རྣམ་པ་བསྟན་ཏེ། དངོས་པོ་དངོས་
མེད་རང་དང་གཞན་གྱི་ངོ་བོ་ཉིད་བཞི་ལ་བདེན་ཞེན་བཀག་པས་རབ་ཏུ་ཕྱེ་བའི་བྲལ་བ་ཡིན་
པས་སོ། །འདིར་འགོག་བདེན་གྱི་རྣམ་པ་བཅུ་དྲུག་དང་སྟོང་ཉིད་བཅུ་དྲུག་སྦྱར་ནས་བསྟན་
པ་ནི་ཆོས་ཅན་བཅུ་དྲུག་གི་ཆོས་ཉིད་གློ་བུར་གྱི་དྲི་མ་དང་བྲལ་བའི་འགོག་བདེན་གྱི་རྣམ་པ་
བཅུ་དྲུག་སྟོན་པ་ཡིན་གྱི། འགོག་བདེན་སྟོང་ཉིད་དང་སྟོང་ཉིད་འགོག་བདེན་དུ་བསྟན་པ་
མིན་ནོ། །
གསུམ་པ་རྣམ་མཁྱེན་གྱི་རྣམ་པ་ནི། དྲན་པ་ཉེར་གཞག་བཞི་སྟོན་པའི་མདོ་ཚིག་
ནས་བཟུང་སྟེ་སངས་རྒྱས་ཉིད་ཀྱི་རྣམ་པའི་མཐར་ཐུག་པའི་བར་སྟོན་པའི་མདོ་ཚིག་རྣམས་
ཀྱིས་རྣམ་མཁྱེན་གྱི་རྣམ་པ་བརྒྱ་དང་བཅུ་གསུངས་ལ། དེའང་གང་ཟག་གསུམ་གྱི་རྒྱུད་ལ་
མཁྱེན་པས་བསྡུས་པའི་ལམ་གྱི་བདེན་པ་མི་འདྲ་བ་གསུམ་ཡོད་པའི་རྗེས་སུ་མཐུན་པར་རྣམ་
མཁྱེན་ཉིད་ཀྱི་རྣམ་པ་ལའང་རིགས་ཀྱི་སྒོ་ནས་གཞི་ལམ་རྣམ་པ་ཀུན་མཁྱེན་པའི་མཁྱེན་པ་
གསུམ་དུ་ཕྱེ་བས་ན་རྣམ་གཞག་གི་རྟེན་གྱི་གང་ཟག་གི་རིགས་དབྱེ་བའི་སྒོ་ནས་སྡེ་ཚན་རྣམ་པ་
གསུམ་དུ་དབྱེར་ཡོད་དེ། སློབ་མ་ཉན་ཐོས་ལ་ཡོད་པ་དང་རྗེས་སུ་མཐུན་པའི་གཞི་ཤེས་ཀྱི་
རྣམ་པ་དང་བྱང་ཆུབ་སེམས་དཔའ་རྣམས་ལ་ཡོད་པ་དང་རྗེས་སུ་མཐུན་པའི་ལམ་ཤེས་ཀྱི་རྣམ་
པ་དང༌། སངས་རྒྱས་རྣམས་ཁོ་ནའི་ཐུན་མོང་མ་ཡིན་པའི་རྣམ་མཁྱེན་གྱི་རྣམ་པ་སྟེ་གསུམ་
པོ་དེ་རྣམས་ལ་རིམ་པ་བཞིན་དུ་སུམ་ཅུ་རྩ་བདུན་དང་། སུམ་ཅུ་རྩ་བཞི་དང་། སུམ་ཅུ་
རྩྭ་དགུ་དག་ཏུ་དབྱེར་ཡོད་པར་མདོ་ལས་བཞེད་པའི་ཕྱིར། དེའང་རྣམ་མཁྱེན་གྱི་རྣམ་པ་དེ་
ལ་མཁྱེན་པ་གསུམ་དུ་འབྱེད་རིགས་པའི་རྒྱུ་མཚན་ནི་རྣམ་པ་ཐམས་ཅད་མཁྱེན་པ་ཉིད་ཀྱིས་
འཕགས་པའི་གང་ཟག་ཐམས་ཅད་ཀྱི་མཁྱེན་པའི་ཡོན་ཏན་གྱིས་རིགས་རྣམས་ཡར་ལྡན་གྱི་
ཚུལ་དུ་བསྡུས་པའི་དབང་གིས་ཡིན་ནོ། །དེ་ལ་ཉན་ཐོས་ལ་ཡོད་པ་དང་རྟོགས་རིགས་
མཐུན་པའི་རྣམ་མཁྱེན་གྱི་ཤེས་རྣམ་སུམ་ཅུ་རྩ་བདུན་ལ། སངས་རྒྱས་འཕགས་པའི་རྒྱུད་

ཀྱི་དངོས་པོ་ལ་ཡོངས་སུ་རྟོག་པའི་ལམ་དྲན་པ་ཉེར་གཞག་བཞི་ནི། ལུས་དྲན་པ་ཉེར་གཞག་
།ཚོར་བ་དྲན་པ་ཉེར་གཞག །སེམས་དྲན་པ་ཉེར་གཞག །ཆོས་དྲན་པ་ཉེར་གཞག་གོ
།རྩོལ་བ་ལས་བྱུང་བའི་ལམ་ཡང་དག་སྤོང་བཞི་ནི། མི་དགེ་བ་མ་སྐྱེས་པ་མི་སྐྱེད་པའི་ཡང་
དག་སྤོང་བ། སྐྱེས་པ་སྤོང་བའི་ཡང་དག་སྤོང་བ། དགེ་བ་མ་སྐྱེས་པ་སྐྱེད་པའི་ཡང་དག་
སྤོང་བ། སྐྱེས་པ་སྤེལ་བའི་ཡང་དག་སྤོང་བའོ། །ཏིང་ངེ་འཛིན་ཡོངས་སུ་སྦྱོང་བའི་ལམ་
རྫུ་འཕྲུལ་གྱི་རྐང་པ་བཞི་ནི། འདུན་པའི་རྫུ་འཕྲུལ་གྱི་རྐང་པ། བརྩོན་འགྲུས་ཀྱི་རྫུ་
འཕྲུལ་གྱི་རྐང་པ། སེམས་པའི་རྫུ་འཕྲུལ་གྱི་རྐང་པ། དཔྱོད་པའི་རྫུ་འཕྲུལ་གྱི་རྐང་
པའོ། །མངོན་པར་རྟོགས་པར་སྦྱོར་བའི་ལམ་དབང་པོ་ལྔ་ནི། དད་པའི་དབང་པོ།
བརྩོན་འགྲུས་ཀྱི་དབང་པོ། དྲན་པའི་དབང་པོ། ཏིང་ངེ་འཛིན་གྱི་དབང་པོ། ཤེས་
རབ་ཀྱི་དབང་པོའོ། །མངོན་པར་རྟོགས་པ་དང་འབྲེལ་བའི་ལམ་སྟོབས་ལྔ་ནི། དད་
པའི་སྟོབས། བརྩོན་འགྲུས་ཀྱི་སྟོབས། དྲན་པའི་སྟོབས། ཏིང་ངེ་འཛིན་གྱི་སྟོབས།
ཤེས་རབ་ཀྱི་སྟོབས་སོ། །མངོན་པར་རྟོགས་པའི་ལམ་བྱང་ཆུབ་ཀྱི་ཡན་ལག་བདུན་ནི།
དྲན་པ་ཡང་དག་བྱང་ཆུབ་ཀྱི་ཡན་ལག །ཆོས་རབ་རྣམ་འབྱེད་ཡང་དག་བྱང་ཆུབ་ཀྱི་ཡན་
ལག །བརྩོན་འགྲུས་ཡང་དག་བྱང་ཆུབ་ཀྱི་ཡན་ལག །དགའ་བ་ཡང་དག་བྱང་ཆུབ་ཀྱི་
ཡན་ལག །ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག །ཏིང་ངེ་འཛིན་ཡང་དག་
བྱང་ཆུབ་ཀྱི་ཡན་ལག །བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ །ངེས་པར་
འབྱིན་པའི་ལམ་འཕགས་ལམ་ཡན་ལག་བརྒྱད་ནི། ཡང་དག་པའི་ལྟ་བ། ཡང་དག་
པའི་རྟོག་པ། ཡང་དག་པའི་ངག །ཡང་དག་པའི་ལམ་གྱི་མཐའ། ཡང་དག་པའི་
འཚོ་བ། ཡང་དག་པའི་རྩོལ་བ། ཡང་དག་པའི་དྲན་པ། ཡང་དག་པའི་ཏིང་ངེ་འཛིན་ནོ། །
བྱང་ཆུབ་སེམས་དཔའ་ལ་ཡོད་པ་དང་རྟོགས་རིགས་མཐུན་པའི་རྣམ་མཁྱེན་གྱི་ཤེས་རྣམ་སུམ་
ཅུ་རྩ་བཞི་ལ། སངས་རྒྱས་འཕགས་པའི་རྒྱུད་ཀྱི་རྣམ་པར་ཐར་པའི་སྒོ་སྟོང་པ་ཉིད་དང༌།
མཚན་མ་མེད་པ་དང་། སྨོན་པ་མེད་པ་སྟེ་རྣམ་ཐར་སྒོ་གསུམ་གྱི་རྣམ་པ་གསུམ་མོ། །སྤྲུལ་
པའི་ལམ་གསུམ་ནི། གཟུགས་ཅན་གཟུགས་ལ་བལྟ་བའི་རྣམ་ཐར། གཟུགས་མེད་
གཟུགས་ལ་བལྟ་བའི་རྣམ་ཐར། གེགས་སེལ་སྡུག་པའི་རྣམ་ཐར་རོ། །མཐོང་ཆོས་བདེ་
གནས་ཀྱི་ལམ་ལྔ་ནི། ཚེ་འདིར་བདེ་བར་གནས་པའི་ལམ་གཟུགས་མེད་པའི་སྙོམས་འཇུག་

བཞི་དང༌། འགོག་པའི་རྣམ་ཐར་རོ། །འཇིག་རྟེན་ལས་འདས་པའི་ལམ་མཐར་གནས་
ཀྱི་སྙོམས་འཇུག་དགུ་ནི། འཕགས་རྒྱུད་ཀྱི་བསམ་གཏན་གྱི་སྙོམས་འཇུག་བཞི། གཟུགས་
མེད་ཀྱི་སྙོམས་འཇུག་བཞི། འགོག་པའི་སྙོམས་འཇུག་གོ །སྤོང་བའི་ལམ་བཞི་ནི། ཆོས་
བཟོད་བར་ཆད་མེད་ལམ་གྱི་རྣམ་པ་ཡུལ་བདེན་བཞིས་བསྡུས་པའི་ཡུལ་ཅན་ཀུན་ནས་ཉོན་
མོངས་པ་དང་མི་ལྡན་པའི་མཚན་ཉིད་ཆོས་བཟོད་བཞིའོ། །སངས་རྒྱས་ཉིད་ཀྱི་ལམ་བཅུ་
ནི། སྦྱིན་སོགས་ཕར་ཕྱིན་དྲུག །ཐབས་སྟོབས་སྨོན་ལམ་ཡེ་ཤེས་ཀྱི་ཕར་ཕྱིན་བཞི་དང་
བཅུའོ། །ཐུན་མོང་མ་ཡིན་པའི་རྣམ་མཁྱེན་གྱི་ཤེས་རྣམ་སུམ་ཅུ་རྩ་དགུ་ལ། སྟོབས་བཅུ་
ནི། གནས་དང་གནས་མ་ཡིན་པ་མཁྱེན་པའི་སྟོབས། ལས་ཀྱི་རྣམ་པར་སྨིན་པ་མཁྱེན་
པའི་སྟོབས། མོས་པ་སྣ་ཚོགས་མཁྱེན་པའི་སྟོབས། ཁམས་སྣ་ཚོགས་མཁྱེན་པའི་སྟོབས།
དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས། ཐམས་ཅད་དུ་འགྲོ་བའི་ལམ་
མཁྱེན་པའི་སྟོབས། ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས།
སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས། འཆི་འཕོ་བ་དང་སྐྱེ་བ་མཁྱེན་པའི་སྟོབས།
ཟག་པ་ཟད་པ་མཁྱེན་པའི་སྟོབས་སོ། །མི་འཇིགས་པ་བཞི་ནི། རང་དོན་སྤང་པ་དམ་
བཅས་པ་ལ་མི་འཇིགས་པ། རྟོགས་པ་དམ་བཅས་པ་ལ་མི་འཇིགས་པ། གཞན་དོན་
སྤང་བྱ་དམ་བཅས་པ་ལ་མི་འཇིགས་པ། གཉེན་པོ་དམ་བཅས་པ་ལ་མི་འཇིགས་པའོ། །
སོ་སོ་ཡང་དག་པར་རིག་པ་བཞི་ནི། ཆོས་སོ་སོ་ཡང་དག་པར་རིག་པ། དོན་སོ་སོ་ཡང་
དག་པར་རིག་པ། ངེས་པའི་ཚིག་སོ་སོ་ཡང་དག་པར་རིག་པ། སྤོབས་པ་སོ་སོ་ཡང་
དག་པར་རིག་པའོ། །སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ནི། སྐུའི་སྤྱོད་པ་
འཁྲུལ་པ་མི་མངའ་བ། གསུང་ཅ་ཅོ་མི་མངའ་བ། དྲན་པ་ཉམས་པ་མི་མངའ་བ། ཐུགས་
མཉམ་པར་མ་བཞག་པ་མི་མངའ་བ། ཐ་དད་པ་ཉིད་ཀྱི་འདུ་ཤེས་མི་མངའ་བ། སོ་
སོར་མ་བཏགས་པའི་བཏང་སྙོམས་མི་མངའ་བ་སྟེ་སྤྱོད་པ་མ་འདྲེས་པ་དྲུག །འདུན་པ་
ཉམས་པ་མི་མངའ་བ། བརྩོན་འགྲུས་ཉམས་པ་མི་མངའ་བ། དྲན་པ་ཉམས་པ་མི་
མངའ་བ། ཏིང་ངེ་འཛིན་ཉམས་པ་མི་མངའ་བ། ཤེས་རབ་ཉམས་པ་མི་མངའ་བ། རྣམ་
པར་གྲོལ་བ་ཉམས་པ་མི་མངའ་བ་སྟེ་རྟོགས་པ་མ་འདྲེས་པ་དྲུག །སྐུའི་ཕྲིན་ལས་ཐམས་
ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ། གསུང་གི་ཕྲིན་ལས་ཐམས་

ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ། ཐུགས་ཀྱི་ཕྲིན་ལས་ཐམས་
ཅད་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་སྟེ་ཕྲིན་ལས་མ་འདྲེས་པ་གསུམ།
འདས་པ་ལ་མ་ཆགས་མ་ཐོགས་པའི་ཡེ་ཤེས། མ་འོངས་པ་ལ་མ་ཆགས་མ་ཐོགས་པའི་ཡེ་
ཤེས། ད་ལྟར་བྱུང་བ་ལ་མ་ཆགས་མ་ཐོགས་པའི་ཡེ་ཤེས་ཏེ་ཡེ་ཤེས་མ་འདྲེས་པ་གསུམ་
དང་བཅོ་བརྒྱད་དོ། །དེ་དག་གིས་ཐུན་མོང་མ་ཡིན་པའི་ཡོན་ཏན་གྱི་དབྱེ་བ་བསྟན་ལ། དེ་
ནས་དེ་བཞིན་ཉིད་ཀྱི་རྣམ་པ། རང་བྱུང་གི་རྣམ་པ། སངས་རྒྱས་ཉིད་ཀྱི་རྣམ་པ་སྟེ་གསུམ་
གྱིས་ནི་རིམ་པར་ཐུན་མོང་མ་ཡིན་པའི་ཡོན་ཏན་གྱི་ངོ་བོ་རྟེན་ཆེད་དུ་བྱ་བ་རྣམས་བསྟན་ཏོ། །
༈ གཉིས་པ་སྦྱོར་བ་ལ་གཉིས། སྦྱོར་བ་སྒོམ་པ་པོའི་གང་ཟག །སྦྱོར་བ་དངོས་
སོ། །དང་པོ་ལ། རྣམ་པ་བརྒྱ་བདུན་ཅུ་རྩ་གསུམ་གྱི་མཚན་ཉིད་ཅན་གྱི་ཡུལ་འདི་མཉན་པ་
སོགས་ཀྱི་སྣོད་དང་ལྡན་པ་ནི་འདི་ལྟར་ཡིན་ཏེ། འདས་པ་དང་ད་ལྟར་གྱི་སངས་རྒྱས་
གྲངས་ལས་འདས་པ་རྣམས་ལ་གཙུག་ལག་ཁང་འབུལ་བ་སོགས་ལྷག་པར་བྱ་བ་བྱས་པ་དང་།
དེ་རྣམས་ལ་བསོད་སྙོམས་འབུལ་བ་སོགས་ཀྱི་དགེ་བའི་རྩ་བ་བསྐྲུན་པ་དང༌། ཐེག་པ་
ཆེན་པོའི་དགེ་བའི་བཤེས་ཀྱི་མགོན་དང་བཅས་པ་སྟེ་ཁྱད་པར་གསུམ་དང་ལྡན་པ་ནི་གཞུང་
ལམ་འབྲས་བུའི་ཤེར་ཕྱིན་གསུམ་པོ་འདི་མཉན་པ་ཡི་སྣོད་དུ་རུང་བའི་གདུལ་བྱ་ཡིན་ནོ། །
བཤེས་གཉེན་གྱིས་ཡོངས་སུ་བཟུང་བ་ནི་འོག་མ་གསུམ་ལའང་སྦྱར་རོ། །དེ་བཞིན་དུ་
སངས་རྒྱས་མང་པོ་བསྟེན་ཏེ་སྒོ་གསུམ་གྱིས་བསྙེན་བཀུར་བྱས་པ་དང་། སངས་རྒྱས་
རྣམས་བཀུར་ནས་ཐེ་ཚོམ་ཟ་བའི་དོན་གྱི་ངོ་བོ་ཀུན་ཞུ་ཞིང་རྒྱུ་མཚན་ཡོངས་སུ་འདྲི་བ་དང་།
སངས་རྒྱས་རྣམས་བསྟེན་ནས་དྲིས་པའི་དོན་སྦྱིན་པ་དང་ཚུལ་ཁྲིམས་ལ་སོགས་པ་ཕར་ཕྱིན་
བཅུ་ཚུལ་བཞིན་སྤྱོད་པས་ཉམས་སུ་ལེན་པ་དང་གསུམ་ནི་རིམ་པར་ཚིག་བློ་ལ་ལེན་པ་དང་།
དོན་མི་བརྗེད་པར་འཛིན་པ་དང་། ལ་སོགས་ཅེས་པས་བསྟན་པ་ཚུལ་བཞིན་ཡིད་ལ་བྱེད་
པའི་སྒྲུབ་པ་གསུམ་གྱི་སྣོད་རུང་ཉིད་དུ་སྟོན་པ་དང་བྱམས་མགོན་སོགས་སངས་རྒྱས་བྱང་
སེམས་དམ་པ་རྣམས་ཀྱིས་བཞེད་དོ། །དེ་ལ་ཉན་པ་དང་འཛིན་པ་ནི་ཐོས་བྱུང་དང་། མི་
བརྗེད་པ་བསམ་བྱུང༌། ཚུལ་བཞིན་ཡིད་ལ་བྱེད་པ་སྒོམ་བྱུང་ངོ་།། ༈ གཉིས་པ་སྦྱོར་བ་
དངོས་ལ། སྐབས་འདིར་དངོས་སུ་བསྟན་པའི་གཙོ་བོའི་སྦྱོར་བ་ནི། ཡུལ་ཡུལ་ཅན་
དང་གཞི་ལམ་རྣམ་གསུམ་བདེན་སྟོང་སྤྲོས་བྲལ་དུ་རྟོགས་པའི་ཞི་ལྷག་ཟུང་འབྲེལ་གྱི་ཤེས་རབ་

ཀྱིས་ཟིན་པའི་སྐབས་འདིར་དངོས་སུ་བསྟན་པའི་སེམས་དཔའི་རྣལ་འབྱོར་ཏེ། །དབྱེ་ན་
བཅུ་དགུ་ཡོད་ལ། སྐབས་འདིའི་དངོས་བསྟན་གྱི་སྦྱོར་བ་ལ་སྤྱིར་ཉི་ཤུ་ཡོད་པ་ལས། རང་
བཞིན་ནམ་ངོ་བོའི་སྒོ་ནས་དབྱེ་བའི་སྦྱོར་བ་ལྔ་ནི། གཟུགས་ལ་སོགས་པ་གཞི་ལམ་རྣམ་
པ་གསུམ་གྱིས་བསྡུས་པའི་ཆོས་རྣམས་ལ་བདེན་ཞེན་གྱིས་མི་གནས་པར་བདེན་མེད་ཉིད་དུ་
སྒོམ་པའི་ཕྱིར་མི་གནས་པའི་སྦྱོར་བ་དང༌། བདེན་ཞེན་གྱིས་མི་གནས་པའི་ཡུལ་ཅན་གྱི་
སྦྱོར་བ་དེ་ལའང་བདེན་ཞེན་གྱིས་སྦྱོར་བ་བཀག་པའི་ཕྱིར་མི་སྦྱོར་བའི་སྦྱོར་བ་སྟེ་འདི་གཉིས་
སྦྱོར་བའི་དངོས་གཞི་ཡིན་ཞིང་རིམ་པར་ཡུལ་ཡུལ་ཅན་ལ་ཞེན་པ་འགོག་པས་ན་གནས་པ་
བཀག་པའི་སྦྱོར་བ་དང་རྣལ་འབྱོར་བཀག་པའི་སྦྱོར་བ་ཞེས་ཀྱང་བྱའོ། །གཞི་གཟུགས་ལ་
སོགས་པ་དེ་ཡི་དེ་བཞིན་ཉིད་ཟབ་པར་རྟོགས་པའི་ཕྱིར་ཟབ་པའི་སྦྱོར་བ་དང་
། ལམ་གྱིས་
བསྡུས་པའི་ཆོས་དེ་རྣམས་ཀྱི་ཆོས་ཉིད་གཏིང་དཔག་དཀའ་བར་མཐོང་བའི་ཕྱིར་གཏིང་དཔག་
དཀའ་བའི་སྦྱོར་བ་དང་། རྣམ་པས་བསྡུས་པའི་ཆོས་དེ་དག་གི་ཆོས་ཉིད་ཚད་ནི་མེད་པར་
རྟོགས་པའི་ཕྱིར་ཚད་མེད་པའི་སྦྱོར་བ་དང་ལྔའོ། །ཡང་གཞི་ཤེས་ནི་ཐ་མལ་པའི་བློ་ལ་
ཟབ་པ་དང་། ལམ་ཤེས་ནི་ཉན་རང་སོགས་ཀྱིས་གཏིང་དཔག་དཀའ་བ་དང་། རྣམ་
མཁྱེན་ལས་ཁྱད་པར་དུ་འཕགས་པ་མེད་པས་ཚད་མེད་པ་ཞེས་ཀྱང་གསུངས་སོ། །དེ་ལྟ་
བུའི་སྦྱོར་བ་ལྔ་ལ་གནས་སྐབས་དང་དུས་ཀྱི་སྒོ་ནས་འཆད་འགྱུར་གྱི་སྦྱོར་བ་བཅོ་ལྔར་ཕྱེ་བ་
ཡིན་ནོ། །རྟེན་གྱི་གང་ཟག་གི་སྒོ་ནས་དབྱེ་བའི་སྦྱོར་བ་བརྒྱད་ནི། ཐེག་ཆེན་ཚོགས་
ལམ་པ་དབང་རྟུལ་ལྟ་བུས་ནི་ཚོགས་ཆེན་པོས་དུས་ཡུན་རིང་པོར་འབད་ནས་ཡུམ་གྱི་དོན་
རྟོགས་དགོས་པའི་ཕྱིར་ཚེགས་ཆེན་ཡུན་རིང་རྟོགས་པའི་སྦྱོར་བ་སྟེ་འདི་ཆོས་ཉིད་ལ་སྒོམ་བྱུང་
གི་གསལ་སྣང་མ་ཐོབ་པས་སྐྲག་པ་ཤས་ཆེར་སྐྱེ་བའི་དབང་དུ་བྱས་པའོ། །འདི་དངོས་
བསྟན་གྱི་སྦྱོར་བ་ཡིན་ཀྱང་དངོས་བསྟན་གཙོ་བོའི་སྦྱོར་བ་མིན་ནོ། །ཐེག་ཆེན་སྦྱོར་ལམ་
དྲོད་ནས་སྟོང་ཉིད་ལ་གསལ་སྣང་ཐོབ་པས་མི་སྐྲག་ཅིང་མྱུར་དུ་ལུང་བསྟན་ཐོབ་པ་ལ་ཉེ་བས་
ལུང་བསྟན་ཐོབ་པའི་སྦྱོར་བ་དང་། སྦྱོར་ལམ་རྩེ་མོ་ནས་སྔ་མ་ལས་ཁྱད་པར་དུ་གྱུར་པའི་
རྟོགས་པ་ཐོབ་པ་དེ་འཛིན་པ་སོགས་ཀྱིས་ཕྱིར་མི་ལྡོག་པས་ཕྱིར་མི་ལྡོག་པ་ཉིད་ཀྱི་སྦྱོར་བ་
དང༌། སྦྱོར་ལམ་བཟོད་པ་ནས་ཐབས་ཤེས་ཀྱི་རྟོགས་པ་བརྟན་པོ་ཐོབ་པས་ཉན་རང་གིས་
ཡིད་ལ་བྱེད་པ་སོགས་བར་ཆད་ལས་ངེས་པར་འབྱུང་བས་ངེས་པར་འབྱུང་བའི་སྦྱོར་བ་དང་།

སྦྱོར་ལམ་ཆོས་མཆོག་ནས་ལམ་གཞན་གྱིས་བར་ཆད་མེད་པར་མཐོང་ལམ་ཐོབ་པས་བར་ཆད་
མེད་པའི་སྦྱོར་བ་དང་བཅས་པ་དང༌། ཐེག་ཆེན་མཐོང་ལམ་ནས་བྱང་ཆུབ་ཆེན་པོའི་རྒྱུ་
ཟག་མེད་ཀྱི་ཆོས་གསར་དུ་ཐོབ་པས་རྫོགས་བྱང་ལ་ཉེ་བའི་སྦྱོར་བ་དང༌། ས་གཉིས་པ་
ནས་བདུན་པའི་བར་སྐབས་སུ་མྱུར་དུ་འབྲས་བུ་ཆོས་སྐུ་འགྲུབ་པའི་སྦྱོར་བ་ཐོབ་པས་མྱུར་དུ་
འཚང་རྒྱ་བའི་སྦྱོར་བ་དང་། དེ་ནས་ས་བརྒྱད་པར་སྦྱོར་བ་ལྔ་འཐོབ་སྟེ། སྙིང་རྗེའི་སྒོ་
ནས་གཞན་རིགས་ཅན་གསུམ་གྱི་དོན་དུ་ཆོས་འཁོར་སྐོར་བའི་ནུས་པ་ཐོབ་པས་གཞན་དོན་གྱི་
སྦྱོར་བ་དང་། སྦྱོར་བ་རྫོགས་པའི་ཐབས་ཀྱི་སྒོ་ནས་དབྱེ་བའི་སྦྱོར་བ་བཞི་ནི། དོན་དམ་
པར་ཡོན་སྐྱོན་འཕེལ་མེད་འགྲིབ་མེད་དུ་རྟོགས་པའི་ཕྱིར་འཕེལ་འགྲིབ་མེད་པའི་སྦྱོར་བ་དང་།
ཆོས་དཀར་པོ་དང་ཆོས་མིན་ནག་པོ་སོགས་གང་ཡང་བདེན་པར་མི་དམིགས་པར་རྟོགས་པས་
ཆོས་དང་ཆོས་མིན་མི་མཐོང་བའི་སྦྱོར་བ་དང་། དོན་དམ་པར་གཟུགས་སོགས་བསམ་གྱིས་མི་
ཁྱབ་པའི་རྣམ་པར་རློམ་པ་མེད་པར་རྟོགས་པས་གཟུགས་སོགས་བསམ་མི་ཁྱབ་མི་མཐོང་བའི་
སྦྱོར་བ་དང་། མཚན་གཞི་གཟུགས་སོགས་དང་དེ་ཡི་མཚན་མ་གཟུགས་རུང་སོགས་དང་
དེ་ཡི་མཚོན་བྱའི་ངོ་བོར་དོན་དམ་པར་རྣམ་པར་མི་རྟོག་པས་གཟུགས་ལ་སོགས་པའི་དངོས་
པོར་མི་རྟོག་པའི་སྦྱོར་བ་དང་། འབྲས་བུའི་སྒོ་ནས་བཞག་པའི་སྦྱོར་བ་གཉིས་ནི། ས་
དགུ་པར་རྒྱུན་ཞུགས་སོགས་བཞི་དང་རང་བྱང་ཆུབ་རྫོགས་བྱང་སྟེ་འབྲས་བུ་རིན་ཆེན་དྲུག་
གཞན་ལ་སྦྱིན་པར་བྱེད་པས་འབྲས་བུ་རིན་ཆེན་སྦྱིན་པའི་སྦྱོར་བ་དང་། ས་བཅུ་པར་གཟུགས་
ནས་རྣམ་མཁྱེན་གྱི་བར་དེ་དག་ནི་རྣམ་པར་དག་པ་བསྒོམས་པས་ཉེས་པ་སེལ་བའི་ཕྱིར་རྣམ་
པར་དག་པའི་སྦྱོར་བ་དང་། དུས་ཀྱི་སྒོ་ནས་བཞག་པ་གཅིག་ནི། ཞག་དང་ཟླ་བ་དང་
ལོ་སྐོར་དུས་ཚིགས་བཅད་ནས་ཤེར་ཕྱིན་སྒོམ་པ་ལ་བརྩོན་པས་ས་མཚམས་དང་བཅས་པའི་
སྦྱོར་བ་སྟེ་སྦྱོར་བ་ཉི་ཤུ་ཡོད་པ་ལས། སྔ་མ་ལྔ་རང་བཞིན་གྱི་སྦྱོར་བ་དང་ཕྱི་མ་བཅོ་ལྔ་
གནས་སྐབས་ཀྱི་སྦྱོར་བའོ། ས་མཚམས་ནི། ཕལ་ཆེར་ཐོབ་མཚམས་བཤད་ཟིན་ལྟར་
ལགས་ལ། དངོས་བསྟན་གཙོ་བོའི་སྦྱོར་བ་རྣམས་ཐེག་ཆེན་སྦྱོར་ལམ་དྲོད་ནས་རྒྱུན་མཐའི་
བར་དང་། དངོས་བསྟན་གྱི་སྦྱོར་བ་ཙམ་ནི་ཐེག་ཆེན་ཚོགས་ལམ་ནས་བཞག་ཀྱང་ཆོག་གོ།
༈ གསུམ་པ་སྦྱོར་བའི་ཡོན་ཏན་ནི། རང་འཐོབ་བྱེད་ཐེག་ཆེན་གྱི་སྦྱོར་བ་བསྒོམས་
སྟོབས་ཀྱིས་ཐོབ་པའི་ཕན་ཡོན་ཏེ། དེ་ལ་དབྱེ་ན་བཅུ་བཞི་ཡོད་དེ། ད་ལྟ་སྦྱོར་བ་སྒོམ་

པའི་ཚེ་སངས་རྒྱས་ཀྱིས་བྱིན་གྱིས་བརླབས་པའི་ཡོན་ཏན་ཐོབ་པས་མ་འོངས་པར་བར་ཆད་
ཀྱིས་མི་ཚུགས་པས་བདུད་ཀྱི་མཐུ་བཅོམ་པའི་ཡོན་ཏན་འབྱུང་བ་དང༌། ལ་སོགས་པ་ཞེས་
པས་བསྟན་པ། ད་ལྟ་སྦྱོར་བའི་ནུས་པ་སྐྱེད་པའི་དོན་དུ་སངས་རྒྱས་རྣམས་ཀྱི་ཐུགས་ཀྱིས་
དགོངས་པ་ཐོབ་པས་མ་འོངས་པར་སངས་རྒྱས་རྣམས་ཀྱིས་དགོངས་ཤིང་མཁྱེན་པའི་ཡོན་ཏན་
འབྱུང་བ་དང༌། ད་ལྟ་སྦྱོར་བའི་ནུས་པ་ཁྱད་པར་དུ་འགྲོ་བའི་དོན་དུ་སངས་རྒྱས་རྣམས་ཀྱི་
ཡེ་ཤེས་ཀྱིས་གཟིགས་པས་མ་འོངས་པར་སངས་རྒྱས་ཀྱིས་མངོན་སུམ་དུ་མཛད་པའི་ཡོན་ཏན་
འབྱུང་བ་དང་། ད་ལྟ་བྱང་ཆུབ་དང་ཉེ་བར་གྱུར་པའི་ཡོན་ཏན་ཐོབ་པས་མ་འོངས་པར་རྫོགས་
བྱང་དང་ཆེས་ཉེ་བར་འགྱུར་བའི་ཡོན་ཏན་འབྱུང་བ་དང་། ད་ལྟ་སྦྱོར་བ་སྒོམ་པ་ལ་སངས་
རྒྱས་དང་རྗེས་སུ་མཐུན་པའི་ཕན་ཡོན་ཆེན་པོ་ཐོབ་པས་མ་འོངས་པར་སངས་རྒྱས་དང་མི་
འབྲལ་བས་དོན་ཆེན་པོ་དང་བདེ་འགྲོར་སྐྱེ་བས་ཕན་ཡོན་ཆེན་པོ་དང་འཚང་རྒྱ་བས་འབྲས་བུ་
ཆེན་པོ་དང་གཞན་དོན་ལ་འཇུག་པས་རྣམ་སྨིན་ཆེན་པོ་སོགས་ཀྱི་ཡོན་ཏན་འབྱུང་བ་དང༌།
ད་ལྟ་ཡུམ་གཞན་ལ་སྟོན་པ་སོགས་སངས་རྒྱས་ཀྱི་བྱ་བ་བྱེད་པ་ཐོབ་པས་མ་འོངས་པར་རང་
གང་དུ་སྐྱེ་འགྱུར་གྱི་ཡུལ་དེ་བཞིན་གཤེགས་པས་ལུང་སྟོན་པ་སོགས་ཡུལ་དཔྱད་པའི་ཕན་ཡོན་
འབྱུང་བ་དང་། ད་ལྟ་གཉེན་པོའི་ཆོས་ལམ་ཤེར་ཕྱིན་གྱི་སྦྱོར་བ་རྫོགས་པས་མ་འོངས་པར་
སྦྱིན་སོགས་ཟག་མེད་ཀྱི་ཡོན་ཏན་རྫོགས་པའི་ཕན་ཡོན་འབྱུང་བ་དང༌། ད་ལྟ་སངས་རྒྱས་
རྣམས་ལས་རྣམ་མཁྱེན་གྱི་གཏམ་བརྗོད་པ་ཐོབ་པས་མ་འོངས་པར་ཤེར་ཕྱིན་གཞན་ལ་སྟོན་པ་
སོགས་སྨྲ་བའི་སྐྱེས་བུ་ཉིད་ཐོབ་པའི་ཕན་ཡོན་འབྱུང་བ་དང་། ད་ལྟ་སྦྱོར་བ་སྒོམ་པ་ལ་
སངས་རྒྱས་རྣམས་ཀྱིས་གྲོགས་མཛད་པ་ཐོབ་པས་མ་འོངས་པར་བདུད་དང་བདུད་ཀྱི་རིས་
ཀྱིས་རྫོགས་བྱང་ལས་མི་ཕྱེད་པའི་ཡོན་ཏན་འབྱུང་བ་དང་། ད་ལྟ་སྦྱོར་བ་སྒོམ་པ་ལ་དགའ་
བ་རྒྱ་ཆེན་པོ་སོགས་ཐོབ་པས་མ་འོངས་པར་ཉན་རང་སོགས་དང་ཐུན་མིན་གྱི་དགེ་རྩ་འཐོབ་
པའི་ཕན་ཡོན་འབྱུང་བ་དང༌། ད་ལྟ་སྦྱོར་བ་སྒོམ་པ་དེའི་དམ་བཅས་པའི་ཚིག་ལ་སངས་
རྒྱས་རྣམས་ཀྱིས་རྗེས་སུ་ཡི་རང་བ་ཐོབ་པས་མ་འོངས་པར་གཞན་དོན་སྒྲུབ་པར་དམ་བཅས་
པའི་དོན་ཇི་བཞིན་དངོས་སུ་སྒྲུབ་པའི་ཡོན་ཏན་འབྱུང་བ་དང་། ད་ལྟ་ཐེག་ཆེན་གྱི་ཆོས་ཟབ་
རྒྱས་ལ་འདུན་ཞིང་མོས་པས་མ་འོངས་པར་དགེ་བ་རླབས་པོ་ཆེའི་འབྲས་བུ་རྣམ་སྨིན་རྒྱ་ཆེན་
འཛིན་པའི་ཡོན་ཏན་འབྱུང་བ་དང་། ད་ལྟ་སྲོག་ཆགས་མང་པོ་བྱང་ཆུབ་ལ་འགོད་པ་སོགས་

གཞན་དོན་བྱེད་པའི་ནུས་པ་ཐོབ་པས་མ་འོངས་པར་བདོག་པ་འབྲས་བཅས་གཏོང་བ་སོགས་
སེམས་ཅན་གྱི་དོན་སྒྲུབ་པའི་ཡོན་ཏན་འབྱུང་བ་དང༌། ད་ལྟ་ཤེར་ཕྱིན་གྱི་ཚིག་དོན་ཚང་བ་
རྙེད་པའི་ཡོན་ཏན་ཐོབ་པས་མ་འོངས་པར་ཡུམ་ངེས་པར་ཐོབ་པ་ཞེས་བྱ་བའི་ཡོན་ཏན་འབྱུང་
བ་སྟེ་དེ་ལྟར་ན་རྣམ་རྫོགས་སྦྱོར་བ་ཕྱིན་ཅི་མ་ལོག་པར་སྒོམ་པ་ལ་མངོན་པར་དགའ་བའི་བྱང་
སེམས་ལ་སྦྱོར་བ་བསྒོམས་སྟོབས་ཀྱིས་འབྱུང་བའི་ཡོན་ཏན་ནི་རྣམ་པ་བཅུ་བཞིའོ། ས་
མཚམས་ནི་ཐེག་ཆེན་ཚོགས་ལམ་ནས་སངས་རྒྱས་ཀྱི་སའི་བར་ན་ཡོད་དོ། །
༈ བཞི་པ་སྦྱོར་བ་སྒོམ་པའི་སྐྱོན་ནི། སྦྱོར་བ་སྐྱེ་བ་དང་དེའི་རྒྱུན་གནས་པ་དང་ཁྱད་
པར་དུ་འགྲོ་བ་གང་རུང་ལ་བར་དུ་གཅོད་པའི་སྐྱོན་ནམ་བདུད་ཀྱི་ལས་ཏེ། དེའི་དབྱེ་བ་ནི་
བཅུ་ཚན་བཞིར་བཅས་པའི་དྲུག་ཏུ་ངེས་པར་རྟོགས་པར་བྱ་སྟེ། སྦྱོར་བའི་འགལ་རྐྱེན་ཉེ་
བར་གནས་པ་ཉེར་གསུམ། མཐུན་རྐྱེན་མ་ཚང་བ་ཉེར་གསུམ་མོ། །དང་པོ་ལ་འགལ་
རྐྱེན་རང་ལ་བརྟེན་པ་དང་གཞན་ལ་བརྟེན་པ་གཉིས། དང་པོ་ལ་སྤོབས་པའི་དབང་དུ་བྱས་
པ་གཉིས་ནི། སྦྱོར་བ་སྒོམ་པའི་དུས་སུ་ཡུམ་གྱི་ཚིག་དོན་ཡུན་རིང་པོར་ཚེགས་ཆེན་པོས་
རྟོགས་དགོས་པས་སྐྱོ་ཞིང་ཞུམ་པ་དང་། ཐོག་མཐའ་མ་བརྟགས་པར་ཡུམ་དོན་ལ་ངེས་པ་
མྱུར་དུ་སྐྱེ་བ་སྤོབས་པ་ཧ་ཅང་མྱུར་བའོ། །གནས་ངན་ལེན་གྱི་དབང་དུ་བྱས་པ་གསུམ་ནི།
ལུས་ཀྱི་རྣམ་འགྱུར་གླལ་བ་དང་དགོད་པ་ལ་སོགས་པས་ཡུམ་འབྲི་བ་སོགས་ལུས་ཀྱི་གནས་
ངན་ལེན་དང་། ཡུལ་ལ་ཆགས་སེམས་ཀྱིས་ཡུམ་འབྲི་བ་སོགས་སེམས་ཀྱི་གནས་ངན་ལེན་
དང༌། རྙེད་བཀུར་སོགས་འདོད་པས་ཁ་ཏོན་དང་འཛིན་ཆད་སོགས་བྱེད་པ་རིགས་པ་མ་
ཡིན་པའི་ལུས་སེམས་ཀྱི་གནས་ངན་ལེན་ནོ། །ཐེག་ཆེན་ལས་ཉམས་བྱེད་ཀྱི་རྒྱུ་བདུན་ནི།
ཤེར་ཕྱིན་འདི་ལས་བདག་ལུང་མ་བསྟན་པས་འདིའི་རོ་མི་མྱོང་ཞེས་འཛིན་པ་ནི་ཐེག་ཆེན་ལས་
ཕྱིར་ཕྱོགས་ཤིང་སྤོང་བའམ་ཉམས་པའི་རྒྱུ་དངོས་དང་། རྩ་བ་བོར་ནས་ཡལ་ག་ཚོལ་བ་
ལྟར་ཡུམ་དོར་ནས་དམན་པའི་སྡེ་སྣོད་ལ་འཇུག་པ་རྣམ་མཁྱེན་གྱི་རྒྱུ་ཡུམ་ལ་དད་པ་ཉམས་པ་
དང༌། རྗེ་བོ་ལ་ཟན་སློང་བ་བོར་ནས་ལས་མི་ལ་དེ་སློང་བའི་ཁྱི་བཞིན་དུ་ཡུམ་རྙེད་པ་བོར་
ནས་དམན་པའི་སྡེ་སྣོད་ལ་འཇུག་པ་གྱ་ནོམ་པའི་རོ་འབྲས་བུ་མཆོག་གི་བདེ་བ་ལས་ཉམས་པ་
དང་། གླང་ཆེན་རྙེད་པ་ལས་དེའི་མཚན་ཉིད་མི་ཚོལ་བར་དེའི་རྨིག་རྗེས་ལས་དེའི་མཚན་
ཉིད་ཚོལ་བ་བཞིན་དུ་ཡུམ་རྙེད་པ་ལས་རྣམ་མཁྱེན་ཚོལ་བ་བོར་ནས་དམན་སྡེ་ལས་དེ་ཉིད་
207

ཚོལ་བ་ནི་ཐེག་ཆེན་ཀུན་ཏུ་འཛིན་པ་ལས་ཉམས་པ་དང་། རྒྱ་མཚོ་ལས་ནོར་བུ་ཚོལ་བ་དོར་
ནས་བ་ལང་གི་རྨིག་རྗེས་ཀྱི་ཆུ་ལས་དེ་ཚོལ་བ་ལྟར་ཡུམ་རྙེད་པ་དོར་ནས་དམན་སྡེ་ལས་རྣམ་
མཁྱེན་ཚོལ་བ་ནི་ཆེད་དུ་བྱ་བ་རྣམ་མཁྱེན་ལས་ཉམས་པ་དང་། ཉི་ཟླའི་ཚད་ཀྱིས་རྣམ་རྒྱལ་
ཁང་བཟང་གི་ཚད་ཚོལ་བ་བཞིན་དུ་དམན་པའི་སྡེ་སྣོད་ཀྱི་དོན་ཙམ་ཉམས་སུ་བླངས་པས་རྣམ་
མཁྱེན་ཐོབ་པར་འདོད་པ་ནི་རྒྱུ་དང་འབྲས་བུའི་འབྲེལ་པ་ཉམས་པ་དང། ཁམས་ཀྱི་རྒྱལ་
ཕྲན་དང་འཁོར་སྒྱུར་སྙོམས་པ་དང་ཞག་དྲུག་ཅུ་པའི་འབྲས་ཆན་དང་ཟས་རོ་བརྒྱ་པ་སྙོམས་པ་
དང་ནོར་བུ་རིན་ཐང་ཆེ་བ་དང་ཆུང་བ་སྙོམས་པ་བཞིན་དུ་ཐེག་པ་ཆེ་ཆུང་གི་སྡེ་སྣོད་གཉིས་འདྲ་
བར་འཛིན་པ་གོང་ན་མེད་པ་སྐུ་གསུམ་གྱི་རྒྱུ་ལས་ཉམས་པའོ། །ཐེག་ཆེན་ལས་གཡེང་བའི་རྒྱུ་
བརྒྱད་ནི། གཟུགས་སྒྲ་སོགས་འདོད་ཡོན་གྱི་ཡུལ་མང་པོ་ལ་ཞེན་ནས་རྣམ་པར་རྟོག་པའི་
སྤོབས་པ་འབྱུང་བ་དང་ཡུམ་ཡི་གེར་འབྲི་བ་ཙམ་ལ་ཤེར་ཕྱིན་ཉིད་དུ་མངོན་པར་ཞེན་པ་དང་།
ཐ་སྙད་དུའང་དངོས་པོ་མེད་པ་ཙམ་ལ་ཡུམ་དུ་མངོན་པར་ཞེན་པ་དང་། ཡི་གེར་བྲིས་ཟིན་
པ་ཙམ་ལ་ཡུམ་དུ་མངོན་པར་ཞེན་པ་དང༌། ཡི་གེ་མེད་པ་ཙམ་ལ་ཡུམ་དུ་མངོན་པར་ཞེན་པ་
དང་། ཡུལ་དང་གྲོང་དང་གྲོང་ཁྱེར་སོགས་ཀྱི་རོ་མྱང་བ་འདོད་ནས་ཡུལ་དེ་དག་ཡིད་ལ་
བྱེད་པ་དང་། རྙེད་བཀུར་བསྟོད་པ་སོགས་ཀྱི་རོ་མྱང་བར་འདོད་ནས་དེ་དག་ཡིད་ལ་བྱེད་
པ་དང་། ཤེར་ཕྱིན་དོར་ནས་ལམ་མ་ཡིན་པ་བདུད་ཀྱིས་བསྟན་པ་ལས་ཐབས་མཁས་ཚོལ་
བ་སྟེ་ཉི་ཤུའོ། །གཉིས་པ་འགལ་རྐྱེན་གཞན་ལ་བརྟེན་པ་གསུམ་ནི། བདུད་སྡིག་ཅན་
དགེ་སྦྱོང་གི་ཆ་བྱད་དུ་འོངས་ནས་ཤེར་ཕྱིན་ནི་ངེད་ཀྱི་སྡེ་སྣོད་ལས་འབྱུང་བ་བཞིན་ཡིན་གྱི།
རྒྱས་འབྲིང་བསྡུས་གསུམ་ནས་འབྱུང་བ་ནི་མ་ཡིན་ནོ་ཞེས་ཟེར་ནས་ཆོས་དང་གང་ཟག་སོ་སོར་
འབྱེད་པའི་སྦྱོར་བ་དང་། མི་སྡུག་པ་སྒོམ་པ་སོགས་ཡུམ་སྒོམ་པ་ཡིན་པར་སྟོན་པ་བཅོས་མ་
ཉེ་བར་སྒྲུབ་པ་དང་། བདུད་སྡིག་ཅན་སངས་རྒྱས་ཀྱི་ཆ་བྱད་དུ་འོངས་པ་ལ་དད་པ་སྐྱེ་བ་
ཡུལ་ཇི་ལྟ་བ་བཞིན་མ་ཡིན་པ་ལ་དགའ་བ་སྐྱེད་པའོ། །འདི་གསུམ་ཡར་བླངས་ནས་འདིར་
བཤད་པ་ནི་དོན་གྱི་འབྲེལ་པ་དབང་བཙན་པར་བྱས་པའོ། །གཉིས་པ་མཐུན་རྐྱེན་མ་ཚང་
བ་ཉེར་གསུམ་ལ། དཔོན་སློབ་གང་རུང་བ་བརྟེན་པ་བཅུ་བཞི་ནི། ཉན་པ་པོ་སྔ་མ་དང་
འཆད་པ་པོ་ཕྱི་མ་རྣམས་དང་འབྲེལ་པ་དང་དེ་ལས་བཟློག་སྟེ་འབྲེལ་ནའང་སྐྱོན་དུ་འགྱུར་བས་
གང་ཡང་རུང་བ་དང་འབྲེལ་བ་ནི། ཉན་པ་པོ་ཡུམ་འབྲི་བ་སོགས་ལ་འདུན་པ་ཆེ་ཞིང་འཆད་པ་

པོ་སྙོམ་ལས་ཆེ་བས་ཚོགས་པའི་ཆོས་སྤྱོད་ལས་ཉམས་པ་དང༌། ཉན་པ་པོ་ཡུལ་འདིར་ཉན་
འདོད་ཅིང་འཆད་པ་པོ་ཡུལ་གཞན་དུ་འཆད་འདོད་པས་འདུན་པའི་ཡུལ་ཐ་དད་པས་ཉམས་པ་
དང༌། ཉན་པ་པོ་འདོད་ཆུང་ཆོག་ཤེས་ལྡན་ཞིང་འཆད་པ་པོ་འདོད་པ་ཆེ་ཞིང་ཆོག་ཤེས་པ་
མ་ཡིན་པས་ཉམས་པ་དང་། ཉན་པ་པོ་སྦྱངས་ཡོན་བཅུ་གཉིས་ལྡན་ཞིང་འཆད་པ་པོ་མི་
ལྡན་པས་ཉམས་པ་དང་། ཉན་པ་པོ་དད་སོགས་དགེ་བ་དང་ལྡན་ཞིང་འཆད་པ་པོ་དགེ་བ་
མ་ཡིན་པའི་ཆོས་དང་ལྡན་པས་ཉམས་པ་དང་། ཉན་པ་པོ་གཏོང་བ་ལ་དགའ་ཞིང་འཆད་
པ་པོ་སེར་སྣ་བྱེད་པས་ཉམས་པ་དང༌། ཉན་པ་པོ་ཟང་ཟིང་སྦྱིན་འདོད་ཅིང་འཆད་པ་པོ་ལེན་མི་
འདོད་པས་ཉམས་པ་དང་། ཉན་པ་པོ་མགོ་སྨོས་པས་གོ་བའི་དབང་རྣོན་དང་འཆད་པ་པོ་
རྣམ་པར་སྤྲོས་པས་གོ་བའི་དབང་རྟུལ་ཉིད་ཀྱིས་ཉམས་པ་དང༌། ཉན་པ་པོ་གསུང་རབ་
ཡན་ལག་བཅུ་གཉིས་ཤེས་ཤིང་འཆད་པ་པོ་དེ་མངོན་པར་མི་ཤེས་པས་ཉམས་པ་དང་། ཉན་པ་
པོ་ཕྱིན་དྲུག་དང་ལྡན་ཞིང་འཆད་པ་པོ་མི་ལྡན་པས་ཉམས་པ་དང་། ཉན་པ་པོ་འཚང་རྒྱ་བའི་
ཐབས་ལ་མཁས་ཤིང་འཆད་པ་པོ་ཐབས་མ་ཡིན་པ་ལ་མཁས་པས་ཉམས་པ་དང་། ཉན་པ་
པོ་མི་བརྗེད་པའི་གཟུངས་ཐོབ་ཅིང་འཆད་པ་པོ་དེ་མ་ཐོབ་པས་ཉམས་པ་དང༌། ཉན་པ་པོ་
ཡུམ་ཡི་གེར་འབྲི་བ་སོགས་འདོད་ཅིང་འཆད་པ་པོ་དེ་དག་མི་འདོད་པས་ཉམས་པ་དང་། ཉན་
པ་པོ་འདོད་པའི་འདུན་པ་སོགས་སྒྲིབ་པ་ལྔ་དང་བྲལ་ཞིང་འཆད་པ་པོ་དེ་དག་དང་མ་བྲལ་བས་
ཉམས་པའོ། །མཐུན་རྐྱེན་མ་ཚང་བ་རང་ལ་བརྟེན་པ་གཉིས་ནི། དམྱལ་བ་སོགས་ངན་
སོང་གི་མི་བསྔགས་པ་ཐོས་པས་གཞན་དོན་དུ་ངན་འགྲོར་སྐྱེ་བ་ལ་ཡིད་ཕྱིར་ཕྱོགས་པ་དང༌།
ལྷ་སོགས་བདེ་འགྲོའི་བསྔགས་པ་ཐོས་པས་རང་དོན་དུ་མཐོ་རིས་དང་རྒྱུན་ཞུགས་སོགས་ལ་
སྲེད་ཅིང་དེར་འགྲོ་བ་ལ་ཡིད་དགའ་བ་སྟེ་འདི་གཉིས་ཚོགས་པ་ལ་མི་ལྟོས་པས་ལོགས་སུ་སྨོས་
པའོ། །མཐུན་རྐྱེན་མ་ཚང་བ་རང་གཞན་གཉིས་ཀ་ལ་བརྟེན་པ་བདུན་ནི། འཆད་པ་པོ་
སྔ་མ་དང་ཉན་པ་པོ་ཕྱི་མ་དང་འབྲེལ་པ་དང་དེ་ལས་བཟློག་སྟེ་འབྲེལ་ནའང་སྐྱོན་དུ་འགྱུར་བ་
ནི། འཆད་པ་པོ་གཅིག་པུ་ལ་དགའ་ཞིང་ཉན་པ་པོ་འཁོར་མང་པོ་ལ་དགའ་བ་ཉིད་ཀྱིས་
ཚོགས་པའི་ཆོས་སྤྱོད་ལས་ཉམས་པ་དང་། འཆད་པ་པོ་འཁོར་རྗེས་སུ་འབྲང་བའི་གོ་སྐབས་མི་
འབྱེད་ཅིང་ཉན་པ་པོ་དེའི་རྗེས་སུ་འབྲང་བར་འདོད་པས་ཉམས་པ་དང༌། འཆད་པ་པོ་ཟང་
ཟིང་ཅུང་ཟད་འདོད་ཅིང་ཉན་པ་པོ་དེ་སྦྱིན་པར་མི་འདོད་པས་ཉམས་པ་དང་། འཆད་པ་པོ་

སྲོག་གི་བར་ཆད་དུ་འགྱུར་བའི་ཕྱོགས་སུ་འགྲོ་འདོད་ཅིང་ཉན་པ་པོ་སྲོག་གི་བར་ཆད་མེད་པའི་
ཕྱོགས་སུ་འགྲོ་འདོད་པས་ཉམས་པ་དང་། འཆད་པ་པོ་མུ་གེ་བྱུང་བའི་ཕྱོགས་སུ་འགྲོ་འདོད་
ཅིང་ཉན་པ་པོ་དེར་འགྲོ་མི་འདོད་པས་ཉམས་པ་དང་། འཆད་པ་པོ་ཆོམ་རྐུན་ལ་སོགས་
པས་དཀྲུགས་པའི་ཕྱོགས་སུ་འགྲོ་འདོད་ཅིང་ཉན་པ་པོ་དེར་འགྲོ་མི་འདོད་པས་ཉམས་པ་དང༌།
འཆད་པ་པོ་བསོད་སྙོམས་སྟེར་བའི་ཁྱིམ་ལ་ཡང་ཡང་བལྟ་འདོད་ཅིང་ཉན་པ་པོ་དེས་ཡིད་མི་
བདེ་བས་ཉམས་པའོ། །དེ་ལ་དཔོན་སློབ་གཉིས་ཀ་གཙོ་བོར་འདུན་པ་མཐུན་ན་ཚོགས་
པའི་ཆོས་སྤྱོད་བྱ་ལ་མ་མཐུན་ན་མི་བྱའོ་སྙམ་ནས་མ་མཐུན་པའི་སྒོ་ནས་ཚོགས་པའི་ཆོས་སྤྱོད་
ལས་ཉམས་ན་སྐྱོན་དུ་འགྱུར་གྱི། འདོད་པ་སོགས་མི་མཐུན་པ་ཙམ་གྱིས་སྐྱོན་དུ་མི་འགྱུར་
རོ། །འདི་དག་བདུད་ལས་སུ་གསུངས་པ་ནི་ཁ་ཅིག་བདུད་ལས་དངོས་དང་། ཁ་ཅིག་
བདུད་ལས་དང་འདྲ་བ་དང་། ཁ་ཅིག་དེ་ལྟར་སྤྱད་ན་བདུད་ཀྱིས་གླགས་རྙེད་པས་བདུད་
ལས་སུ་བཞག་གོ །བདུད་ལས་རགས་པ་རྣམས་ལས་དང་པོ་བའི་ས་ན་ཤས་ཆེ་ཞིང་ཕྲ་བ་
ས་བདུན་པ་མན་ཆད་ནའང་ཡོད་དོ། །འདི་དག་སེལ་བྱེད་ནི་ནོར་བུ་རིན་པོ་ཆེ་ལས་དགྲ་
མང་བ་ལྟར་སྦྱོར་བ་སྒོམ་པ་ལ་བར་ཆད་མང་ཡང་སངས་རྒྱས་བྱང་སེམས་རྣམས་ཀྱིས་དགོངས་
ཤིང་སྲུང་སྐྱོབ་མཛད་པས་སྦྱོར་བ་ལས་ཉམས་པར་མི་འགྱུར་རོ།།
༈ ལྔ་པ་སྦྱོར་བའི་མཚན་ཉིད་ལ་གཉིས། མདོར་བསྟན་པ། རྒྱས་པར་བཤད་
པའོ། །དང་པོ་ནི། གོང་དུ་བཤད་པ་ལྟར་ཡོན་ཏན་སྒྲུབ་པ་དང་སྐྱོན་སྤོང་བའི་སྒོ་ནས་
སྦྱོར་བ་སྒོམ་པ་ལ། དེའི་མཚན་ཉིད་ཤེས་དགོས་པས་དེ་འཆད་པ་ལ། མཚོན་བྱེད་གང་
གིས་ལམ་ཤེར་ཕྱིན་གྱི་རྣལ་འབྱོར་དུ་མཚོན་ནུས་པ་དེ་དེའི་མཚན་ཉིད་དུ་ཤེས་པར་བྱ་བའི་
ཆེད་དུ་འདིར་ལམ་ཤེར་ཕྱིན་གྱི་མཚན་ཉིད་བཤད་དོ། །འདིས་སྤྱིའི་སྦྱོར་བའི་མཚན་ཉིད་
བསྟན་ཏོ། །དེ་ལྟ་བུའི་མཚན་ཉིད་དེ་ལ་ཡང་དབྱེ་ན་རྣམ་པ་གསུམ་ཡོད་དེ། ཤེས་པ་
དང་། ཁྱད་པར་དང༌། བྱེད་པ་ཞེས་བྱ་བ་སྟེ་གསུམ་མོ། །དེའང་མཁྱེན་གསུམ་སྦྱོར་
བ་མཚོན་བྱེད་ཤེས་མཚན། ཉན་རང་གི་སྦྱོར་བ་ལས་ཁྱད་པར་དུ་འཕགས་པའི་སྦྱོར་བར་
མཚོན་བྱེད་ཁྱད་མཚན། གཞན་དོན་སྒྲུབ་པའི་བྱེད་ལས་ཁྱད་པར་ཅན་དང་ལྡན་པའི་སྦྱོར་
བར་མཚོན་བྱེད་བྱེད་མཚན་ནོ། །འདི་དག་ནི་འདིས་སྦྱོར་བ་རྣམས་མཚོན་པར་བྱེད་པས་ན་
མཚན་ཉིད་ཅེས་མཚན་ཉིད་ཀྱི་སྒྲ་བྱེད་པ་ལ་འཇུག་པའི་དབང་དུ་བྱས་པ་སྟེ། ཤེས་ཁྱད་

བྱེད་པ་གསུམ་པོ་འདིས་མཁྱེན་གསུམ་གྱི་སྦྱོར་བ་སྤྱི་དང་བྱེ་བྲག་རྣམས་མཚོན་པར་བྱེད་པས་
སོ། འདི་དག་གིས་བྱེ་བྲག་གི་སྦྱོར་བའི་མཚན་ཉིད་བསྟན། སྦྱོར་བའི་ངོ་བོ་ཉིད་ཀྱི་
མཚན་ཉིད་གང་ཡིན་པ་དེ་ལ་འདིར་མཚན་ཉིད་ཅེས་བརྗོད་པ་ནི། འདིས་མཚོན་པར་བྱ་
བས་ན་མཚན་ཉིད་ཅེས་མཚན་ཉིད་ཀྱི་སྒྲ་ལས་སུ་འཇུག་པའི་དབང་དུ་བྱས་པ་སྟེ། སྦྱོར་
བའི་ངོ་བོ་ཉིད་བཅུ་དྲུག་པོ་དེ་རྣམས་ཤེས་ཁྱད་བྱེད་པ་གསུམ་གྱིས་མཚོན་པར་བྱ་བའི་གཞི་
ཡིན་པས་སོ། །དེས་ན་ངོ་བོ་ཉིད་བཅུ་དྲུག་པོ་དེ་རྣམས་མཚོན་བྱའམ་མཚན་གཞི་ཡང་ཡིན་
ནོ། །ཚིག་རྐང་འདིས་གཙོ་བོར་མཚན་ཉིད་བསྟན་ལ་དངོས་སུ་མཚོན་བྱའང་བསྟན་ཏོ། །
འདིར་མཚན་གཞི་སོགས་སོ་སོར་ངོས་གཟུང་ན། ཉོན་མོངས་རྟགས་སོགས་ཀྱིས་དབེན་
པའི་སེམས་དཔའི་རྣལ་འབྱོར་བཅུ་དྲུག་ནི་མཚན་གཞིའོ། །མཚོན་བྱ་ནི། སྤྱིའི་དབང་དུ་
བྱས་ན། ལམ་ཤེར་ཕྱིན་གྱི་རྣལ་འབྱོར་དེ་ཉིད་ཡིན་ལ། འདིར་སྦྱོར་བའི་མཚན་ཉིད་
ཅེས་པའི་སྦྱོར་བའང་ལམ་ཤེར་ཕྱིན་དེ་ཉིད་ཡིན་ལ། དེའི་མཚན་ཉིད་ལ་སྦྱོར་བའི་མཚན་
ཉིད་ཅེས་བྱའོ། །མཚོན་བྱ་བྱེ་བྲག་པ་ནི་སེམས་དཔའི་གཞི་ཤེས་སྦྱོར་བ་སོགས་མཁྱེན་གསུམ་
གྱི་སྦྱོར་བ་དང་། ཉན་རང་གི་སྦྱོར་བ་ལས་ཁྱད་པར་དུ་འཕགས་པའི་སྦྱོར་བ། གཞན་
དོན་སྒྲུབ་པའི་བྱེད་ལས་དང་ལྡན་པའི་སྦྱོར་བ། ངོ་བོ་ཉིད་མཚན་རྣམས་དང་བཅས་པའོ། །
མཚན་ཉིད་ནི། སྤྱི་དང་བྱེ་བྲག་གི་སྦྱོར་བའི་མཚན་ཉིད་སོ་སོར་ཡོད་ཀྱང་། བསྡུ་ན།
སྦྱོར་བའི་ངོ་བོར་གྱུར་པའི་ཤེས་ཁྱད་བྱེད་པ་རྣམས་ཡིན་ནོ། །མཚོན་ཚུལ་ནི། སྤྱིའི་དབང་
དུ་བྱས་ན། ཉོན་མོངས་རྟགས་སོགས་ཀྱིས་དབེན་པའི་སེམས་དཔའི་རྣལ་འབྱོར་བཅུ་དྲུག་
པོ་མཚན་གཞི། དེ་རྣམས་ལམ་ཤེར་ཕྱིན་གྱི་རྣལ་འབྱོར་དུ་མཚོན། གང་གིས་མཚོན་ན།
ཐབས་ཤེས་ཁྱད་པར་ཅན་གྱིས་ཟིན་པའི་སྒོ་ནས་རང་གིས་ཐོབ་བྱར་གྱུར་པའི་འབྲས་བུ་ཤེར་
ཕྱིན་འཐོབ་བྱེད་ཀྱི་ཐབས་སུ་གྱུར་པའི་སེམས་དཔའི་རྣལ་འབྱོར་གྱིས་སོ། །བྱེ་བྲག་ཏུ་མཚོན་
ཚུལ་ནི་འོག་ཏུ་སོ་སོའི་སྐབས་འཆད་དོ། །འདིར་ལམ་ཤེར་ཕྱིན་གྱི་རྣལ་འབྱོར་གྱི་མཚན་
ཉིད་བཤད་པའི་རྒྱུ་མཚན་ནི། ཐེག་ཆེན་གྱི་རིགས་ཅན་དབང་རྣོན་གྱིས་དོན་དུ་གཉེར་བྱ་
མཐར་ཐུག་པ་ནི་འབྲས་བུ་ཤེར་ཕྱིན་ཡིན་ལ་དེ་འཐོབ་པ་ལ་ལམ་ཤེར་ཕྱིན་རྫོགས་པར་ཉམས་
སུ་ལེན་དགོས། དེ་ལ་དེ་ཚད་མས་ངེས་དགོས། དེ་ལ་ལམ་ཤེར་ཕྱིན་གྱི་རྣལ་འབྱོར་གྱི་
མཚན་ཉིད་ཚད་མས་ངེས་པ་སྔོན་དུ་འགྲོ་དགོས་པ་ཤེས་པའི་ཕྱིར་ཡིན་ནོ། །

གཉིས་པ་རྒྱས་པར་བཤད་པ་ལ་བཞི། ཤེས་མཚན། ཁྱད་མཚན། བྱེད་
མཚན། ངོ་བོ་ཉིད་མཚན་ནོ། །དང་པོ་ཤེས་མཚན་ལ་གསུམ་ལས། དང་པོ་གཞི་
ཤེས་སྦྱོར་བའི་ཤེས་མཚན་ནི། འོག་ཏུ་འཆད་འགྱུར་གྱི་ངོ་བོ་ཉིད་མཚན་བཅུ་དྲུག་གི་ནང་
ནས། ཉོན་མོངས་རྟགས་སོགས་ཀྱིས་དབེན་པའི་སེམས་དཔའི་རྣལ་འབྱོར་དང་པོ་བཞི་པོ་
མཚན་གཞི། དེ་རྣམས་སེམས་པའི་རྒྱུད་ཀྱི་གཞི་ཤེས་ཀྱི་སྦྱོར་བ་ཡིན་པར་མཚོན། གང་
གིས་ན། དེ་བཞིན་གཤེགས་པ་འབྱུང་བ་ཤེས་པ་སོགས་ཡུལ་བཅུ་དྲུག་པོ་གང་རུང་རྟོགས་
པའི་སེམས་དཔའི་ཡེ་ཤེས་སོ། །མཚོན་ཚུལ་ནི། ཚ་རེག་གིས་མེ་མཚོན་པ་བཞིན་དུ་
མཚོན་ནོ། །དེ་ལྟ་བུའི་ཤེས་མཚན་བཅུ་དྲུག་ནི་འདི་ལྟར། གཞི་ཤེས་སྦྱོར་བའི་ངོ་བོར་
གྱུར་པའི་ལམ་ཤེར་ཕྱིན་ལ་བརྟེན་ནས་དེ་བཞིན་གཤེགས་པ་འབྱུང་བ་ཤེས་པ་དང༌། དེ་
བཞིན་དུ། ཕུང་པོ་ལྔའི་འཇིག་རྟེན་དོན་དམ་པར་རྒྱུན་དང་སྐད་ཅིག་གིས་འཇིག་པ་མེད་
པའི་བདག་ཉིད་དུ་ཤེས་པ་དང༌། སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་དུ་མ་ཤེས་
པ་དང༌། སེམས་དེ་དམིགས་པ་ལ་ནང་དུ་བསྡུས་པ་བདག་མེད་ལ་མཉམ་པར་བཞག་པ་
ཤེས་པ་དང༌། སེམས་ཕྱིར་བལྟས་པ་སྟེ་ཕྱི་རོལ་དུ་རྣམ་པར་གཡེང་བ་ཤེས་པ་དང་། སེམས་དེ་
ཆོས་དབྱིངས་ཀྱི་ངོ་བོ་ཉིད་ཀྱིས་ནམ་མཁའ་ལྟར་མི་ཟད་པ་ཡི་རྣམ་པ་ཤེས་པ་དང་། སེམས་
འདོད་ཆགས་དང་བཅས་པ་དང་ཞེ་སྡང་དང་བཅས་པ་སོགས་ཤེས་པ་དང་། སོགས་སྒྲས་
བསྡུས་པ་སེམས་འདོད་ཆགས་དང་བྲལ་བ་དང་ཞེ་སྡང་དང་བྲལ་བ་སོགས་ཤེས་པ་དང༌།
ཆོས་ཀྱི་དབྱིངས་ཀྱི་ངོ་བོ་ཉིད་ཀྱིས་སེམས་རྒྱ་ཆེན་པོ་ཤེས་པ་དང་། ཐ་སྙད་དུ་ཡུལ་ཐམས་
ཅད་ལ་ཁྱབ་པས་སམ་སྒྱུ་མ་ལྟ་བུར་སྣང་བས་སེམས་ཆེན་པོར་གྱུར་པ་ཤེས་པ་དང་། དོན་
དམ་པར་འཇུག་ཡུལ་གྱི་རྟེན་སོ་སོར་ངེས་པ་མེད་ཅིང་གྲངས་ཚད་ཀྱིས་གཞལ་དུ་མེད་པས་
སེམས་ཚད་མེད་པར་ཤེས་པ་དང་། དབྱིབས་དང་ཁ་དོག་བསྟན་དུ་ཡོད་པ་ལྟར་སེམས་
སམ་རྣམ་པར་ཤེས་པ་ནི་འདིའོ་ཞེས་དབང་ཤེས་ལ་བསྟན་དུ་མེད་པར་ཤེས་པ་དང༌། དོན་
དམ་པར་དེ་བཞིན་གཤེགས་པའི་སྤྱན་ལྔས་ཀྱང་སེམས་བལྟར་མེད་པར་ཤེས་པ་དང་། སེམས་
སམ་ཤེས་པ་དེ་གཡོ་བ་དང༌། ལ་སོགས་པའི་སྒྲས་བསྟན་པ་འདུ་བ་དང་བཀྲམ་པ་དང་
བཅུམ་པ་ཞེས་བྱ་བའི་ལུང་མ་བསྟན་གྱི་ལྟ་བ་བཅུ་བཞི་པོ་རྣམས་འཁྲུལ་གཞི་ཕུང་པོ་ལ་བརྟེན་
ནས་འབྱུང་བ་ལས་གང་ཟག་གི་བདག་མེད་པར་ཤེས་པ་དང༌། ཀུན་རྫོབ་ཀྱི་མཁྱེན་ཚུལ་དེ་

ལས་གཞན་ཡང་གཡོ་བ་ལ་སོགས་པའི་སེམས་དེ་དག་ནི་བདེན་པས་སྟོང་པའི་སྤྲོས་བྲལ་དེ་
བཞིན་ཉིད་ཀྱི་རྣམ་པར་ཤེས་པ་དང་། ཐུབ་པ་དེ་བཞིན་གཤེགས་པས་དེ་བཞིན་ཉིད་རང་
གིས་རྟོགས་པ་དེ་ལྟར་གདུལ་བྱ་གཞན་ལ་བསྟན་ཞིང་ཐ་སྙད་བཏགས་པ་ཞེས་བྱ་བ་ཤེས་པ་
སྟེ་བཅུ་དྲུག་པོ་འདི་དག་ནི་གཞི་ཐམས་ཅད་ཤེས་པ་ཉིད་ཀྱི་སྐབས་ཀྱི་ཤེས་པའི་མཚན་ཉིད་
ཡིན་པར་མདོ་ལས་བཤད་པ་ལྟར་འདིར་བསྡུས་ནས་བསྟན་པ་ཡིན་ནོ། །གཉིས་པ་ལམ་
ཤེས་སྦྱོར་བའི་ཤེས་མཚན་ནི། འཆད་འགྱུར་ངོ་བོ་ཉིད་མཚན་བཅུ་དྲུག་གི་ནང་ནས། དཀའ་
དང་ངེས་པ་དང་ཞེས་སོགས་ཀྱི་སྐབས་ནས་དངོས་སུ་བསྟན་པའི་སེམས་དཔའི་རྣལ་འབྱོར་
བར་པ་ལྔ་པོ་མཚན་བཞི། དེ་རྣམས་སེམས་དཔའི་རྒྱུད་ཀྱི་ལམ་ཤེས་ཀྱི་སྦྱོར་བ་ཡིན་པར་
མཚོན། གང་གིས་ན། སྟོང་ཉིད་མཚན་མེད་སོགས་ཡུལ་བཅུ་དྲུག་པོ་གང་རུང་རྟོགས་
པའི་སེམས་དཔའི་ཡེ་ཤེས་ཀྱིས་སོ། །མཚོན་ཚུལ་ནི། ཚ་རེག་གིས་མེ་མཚོན་པ་བཞིན་
ནོ། །དེ་ལྟ་བུའི་ལམ་ཤེས་ཀྱི་ཤེས་མཚན་བཅུ་དྲུག་ནི་འདི་ལྟར། ལམ་ཤེས་ངོ་བོར་གྱུར་
པའི་ལམ་ཤེར་ཕྱིན་ལ་བརྟེན་ནས་ཆོས་ཐམས་ཅད་ཀྱི་ངོ་བོ་བདེན་གྲུབ་ཀྱིས་སྟོང་པ་ཉིད་དུ་
ཤེས་པ་དང་། རྒྱུའི་མཚན་མ་བདེན་གྲུབ་མེད་པ་དང་བཅས་པ་ཤེས་པ་དང༌། འབྲས་བུ་ལ་
དོན་དམ་པར་སྨོན་པ་བྱར་མེད་པའི་སྨོན་པ་རྣམ་པར་སྤངས་པ་ཤེས་པ་དང༌། རྟེན་འབྲེལ་
ལུགས་འབྱུང་གི་སྐྱེ་བ་དོན་དམ་པར་མེད་པར་ཤེས་པ་དང་། ལུགས་ལྡོག་གི་འགག་པ་དོན་
དམ་པར་མེད་པར་ཤེས་པ་དང་། སོགས་པའི་སྒྲས་བསྟན་པ་ཆགས་སོགས་ཀུན་ཉོན་དོན་
དམ་པར་མེད་པར་ཤེས་པ་དང༌། དད་སོགས་རྣམ་པར་བྱང་བ་དོན་དམ་པར་མེད་པར་ཤེས་
པ་དང་། སྤང་བླང་གི་དངོས་པོ་དོན་དམ་པར་མེད་པར་ཤེས་པ་དང་། བདེན་གྲུབ་ཀྱིས་
སྟོང་པའི་མྱང་འདས་ཀྱི་ངོ་བོ་ཉིད་ཤེས་པ་དང་། ཆོས་དབྱིངས་ཀྱི་ངོ་བོས་དོན་དམ་པར་གནས་
པའི་རྟེན་མེད་པར་ཤེས་པ་དང་། ཆོས་ཐམས་ཅད་དོན་དམ་པར་མེད་པ་ནམ་མཁའི་མཚན་
ཉིད་དམ་ངང་ཚུལ་ལྟར་ཤེས་པ་དང་། ཆོས་རྣམས་ཀྱི་ཆོས་ཉིད་སྒྲོ་སྐུར་གྱིས་གཞན་དུ་རྣམ་
པར་འཁྲུགས་པ་མེད་པར་ཤེས་པ་དང༌། ཆོས་ཉིད་དེ་རྒྱུ་རྐྱེན་གྱིས་མངོན་པར་འདུ་མི་བྱེད་
པ་ཤེས་པ་དང༌། ཆོས་ཉིད་དེ་མཐའ་གང་དུའང་རྣམ་པར་མི་རྟོགས་པར་ཤེས་པ་དང་། དེ་བཞིན་གཤེགས་པས་ཆོས་ཉིད་ཇི་ལྟ་བ་བཞིན་རྟོགས་ནས་མཚན་ཉིད་ཀྱི་རབ་ཀྱི་རབ་ཏུ་དབྱེ་
བ་སྟོན་པ་ཤེས་པ་དང་། གཟུགས་རུང་སོགས་མཚན་ཉིད་ཀྱི་དབྱེ་བ་དེ་དག་དོན་དམ་པར

མེད་པ་ཉིད་དུ་ཤེས་པ་སྟེ་བཅུ་དྲུག་པོ་འདི་ལ་ནི་ལམ་ཤེས་པ་ཉིད་ཀྱི་སྐབས་ཀྱིས་ནི་ཤེས་པའི་
མཚན་ཉིད་ཐམས་ཅད་བསྡུས་པ་ཡིན་པར་མདོ་ལས་བཞེད་པའམ་བཤད་པ་ལྟར་འདིར་
བསྟན་པའོ། །གསུམ་པ་རྣམ་མཁྱེན་སྦྱོར་བའི་ཤེས་མཚན་ནི། འཆད་འགྱུར་ངོ་བོ་ཉིད་
མཚན་བཅུ་དྲུག་གི་ནང་ནས། དམིགས་པ་ཞེས་བྱ་གང་ཡིན་དང༌། །ཞེས་སོགས་ཀྱི་
སྐབས་ནས་དངོས་སུ་བསྟན་པའི་སེམས་དཔའི་རྣལ་འབྱོར་ཐ་མ་བདུན་པོ་མཚན་གཞི། དེ་
རྣམས་སེམས་དཔའི་རྒྱུད་ཀྱི་རྣམ་མཁྱེན་སྦྱོར་བ་ཡིན་པར་མཚོན། གང་གིས་ན། དེ་
བཞིན་གཤེགས་པ་ཉིད་ཀྱི་མཐོང་ཆོས་ལ་བདེ་བར་གནས་པ་སོགས་ཡུལ་བཅུ་དྲུག་པོ་གང་རུང་
རྟོགས་པའི་སེམས་དཔའི་ཡེ་ཤེས་ཀྱིས་སོ། །མཚོན་ཚུལ་སྔར་བཞིན་ནོ། །དེ་ལྟ་བུའི་
རྣམ་མཁྱེན་གྱི་ཤེས་མཚན་བཅུ་དྲུག་ནི་འདི་ལྟར། རྣམ་མཁྱེན་སྦྱོར་བའི་ངོ་བོར་གྱུར་པའི་
ལམ་ཤེར་ཕྱིན་ལ་བརྟེན་ནས་དེ་བཞིན་གཤེགས་པ་དེ་ནི་ཉིད་ཀྱིས་ཆོས་ཡུམ་ལ་མངོན་པར་
བརྟེན་ནས་མཐོང་ཆོས་ལ་བདེ་བར་གནས་པ་ཤེས་པ་དང་། དེ་བཞིན་དུ་དེ་བཞིན་གཤེགས་པ་
བྱས་པ་གཟོ་བས་ཡུམ་ལ་ཡོན་ཏན་ཅན་དུ་བཟུང་ནས་གུས་པར་བྱ་བ་ཤེས་པ་དང༌། བཀའ་
ལས་མི་འདའ་བས་བླ་མ་ཉིད་དུ་བྱ་བ་ཤེས་པ་དང་། ཡུམ་དེའི་ཡོན་ཏན་བརྗོད་ཅིང་རྙེད་
བཀུར་སོགས་ཀྱིས་མཉེས་པར་བྱ་བ་ཤེས་པ་དང༌། མེ་ཏོག་སོགས་ཀྱིས་ཡུམ་དེ་ལ་མཆོད་
པར་བྱ་བ་ཤེས་པ་དང༌། ཐ་སྙད་དུ་སྟོན་པས་དེ་ལྟར་མཛད་ཀྱང་དོན་དམ་པར་གུས་པར་
བྱེད་པ་སོགས་མེད་པར་ཤེས་པ་དང༌། ཤེས་བྱ་ཐམས་ཅད་ལ་ཡེ་ཤེས་ཐོགས་པ་མེད་པར་
ཀུན་ཏུ་འཇུག་ཅིང་མཁྱེན་པ་གང་ཡིན་པ་ཤེས་པ་དང༌། དོནདམ་པར་འགའ་ཡང་མ་མཐོང་
བ་དེ་ཐ་སྙད་དུ་དེ་ཁོ་ན་ཉིད་མཐོང་བར་སྟོན་པར་མཛད་པ་ཤེས་པ་དང༌། ཕུང་ལྔ་སོགས་
ཀྱི་འཇིག་རྟེན་སྟོང་པ་ཉིད་ཀྱི་རྣམ་པ་ཅན་དུ་ཤེས་པ་དང༌། གདུལ་བྱ་འཁོར་དུ་འདུས་པ་
ལ་འཇིག་རྟེན་སྟོང་པ་ཉིད་དུ་བརྗོད་པ་ཤེས་པ་དང་། གདུལ་བྱ་རྒྱུད་སྨིན་པ་ལ་འཇིག་རྟེན་
སྟོང་པ་ཉིད་དུ་འཇིག་རྟེན་པའི་སྒོམ་བྱུང་གིས་ཤེས་པར་མཛད་པ་ཤེས་པ་དང༌། གདུལ་
བྱ་རྒྱུད་གྲོལ་བ་ལ་འཇིག་རྟེན་སྟོང་པ་ཉིད་དུ་མངོན་སུམ་དུ་མཐོང་བར་མཛད་པ་ཤེས་པ་དང་།
ཕུང་སོགས་ཀྱི་དེ་ཁོ་ན་ཉིད་རྟོག་གེའི་སྤྱོད་ཡུལ་ལས་འདས་པས་བསམ་གྱིས་མི་ཁྱབ་པ་ཉིད་དུ་
སྟོན་པ་ཤེས་པ་དང༌། ཆོས་ཉིད་དེ་སྤྲོས་པ་ཐམས་ཅད་ཞི་བ་ཉིད་དུ་སྟོན་པ་ཤེས་པ་དང་།
འཇིག་རྟེན་ཟག་བཅས་ཀྱི་ཕུང་པོ་ལྔ་དོན་དམ་པར་གྲུབ་པ་འགོག་པ་ཤེས་པ་དང་། འཇིག་

རྟེན་འདི་དང་ཕ་རོལ་ལ་དོན་དམ་པར་བླང་དོར་གྱི་འདུ་ཤེས་འགོག་པ་ཤེས་པ་སྟེ་བཅུ་དྲུག་པོ་
འདི་རྣམས་ལ་རྣམ་པ་ཀུན་མཁྱེན་པའི་རྣམ་མཁྱེན་གྱི་སྐབས་སམ་ཚུལ་ལ་ནི་ཤེས་པའི་མཚན་
ཉིད་ཅེས་མདོ་ལས་ཇི་སྐད་བཤད་པ་འདིར་བསྡུས་པ་ཉིད་དོ། །
གཉིས་པ་ཁྱད་མཚན་ལ་གཉིས། མདོར་བསྟན་པ། རྒྱས་པར་བཤད་པའོ། །
དང་པོ་ནི། བདེན་པའི་ཆོས་ཉིད་བསམ་གྱིས་མི་ཁྱབ་པ་དང་མི་མཉམ་པ་སོགས་བཅུ་དྲུག་
རྟོགས་པའི་ཁྱད་པར་གྱིས་འཆད་འགྱུར་ངོ་བོ་ཉིད་མཚན་བཅུ་དྲུག་གི་ནང་ནས། སེམས་
དཔའི་རྒྱུད་ཀྱི་ལམ་ཤེས་སྦྱོར་བའི་ངོ་བོ་ཉིད་ལྔ་དང་རྣམ་མཁྱེན་སྦྱོར་བའི་ངོ་བོ་ཉིད་བདུན་པོ་དེ་
རྣམས་ཉན་རང་གི་སྦྱོར་བ་ལས་ཁྱད་ཞུགས་པར་མཚོན་པར་བྱེད་ལ། དེའང་འཕགས་པའི་
བདེན་པའི་སྤྱོད་ཡུལ་ཅན་གྱི་ཐེག་ཆེན་མཐོང་ལམ་སྡུག་བསྔལ་ཆོས་བཟོད་སོགས་སྐད་ཅིག་
མ་ནི་བཅུ་དྲུག་གིས་ཁྱད་གཞི་ཐེག་ཆེན་མཐོང་ལམ་ཉིད་ཐེག་དམན་གྱི་མཐོང་ལམ་ལས་ཁྱད་
ཞུགས་པར་དངོས་སུ་བསྟན་པའི་སྒོ་ནས་ཁྱད་པར་གྱི་མཚན་ཉིད་བཤད་པ་ཡིན་ལ། དེའི་
ཤུགས་ལ་ཐེག་ཆེན་ཚོགས་སྦྱོར་གྱི་ལམ་དང་སྒོམ་ལམ་རྣམས་ཀྱང་ཁྱད་པར་དུ་འཕགས་པར་
འཕངས་སོ། །སེམས་དཔའི་རྒྱུད་ཀྱི་གཞི་ཤེས་སྦྱོར་བ་དེ་ཉན་རང་གི་སྦྱོར་བ་ལས་ཁྱད་པར་
དུ་འཕགས་པ་ཡིན་མོད་ཀྱང་འདིར་དེ་དངོས་སུ་མ་བཤད་པ་ནི་གཞི་ཤེས་ཀྱི་སྦྱོར་བ་ཙམ་ཉན་
རང་ལའང་ཡོད་པས་སོ། །གཉིས་པ་རྒྱས་པར་བཤད་པ་ལ། ཁྱད་པར་བཅུ་དྲུག་པོ་དེ་
དག་གང་ཞེ་ན། བདག་རྐྱེན་སངས་རྒྱས་བྱང་སེམས་ཀྱིས་ཡོངས་སུ་བཟུང་བའི་ཤེས་རབ་
ཀྱི་སྟོབས་ཀྱིས་སྡུག་བདེན་གྱི་ཆོས་ཉིད་དེ་བསམ་གྱིས་མི་ཁྱབ་པ་ཉིད་དུ་རྟོགས་པ་དང་། ཆོས་
ཉིད་དེ་དཔེ་ཟླར་རུང་བའི་མཚུངས་པ་མེད་པས་མི་མཉམ་པ་ཉིད་དུ་རྟོགས་པ་དང་། དེ་ཐ་
སྙད་པས་ཚད་མས་གཞལ་བ་ལས་ཡང་དག་པར་འདས་པ་རྟོགས་པ་དང་། དེ་གྲངས་ཀྱིས་
བགྲང་བ་ལས་ཡང་དག་པར་འདས་པ་རྟོགས་པ་བཞི་ནི་སྡུག་བསྔལ་ཆོས་བཟོད་སོགས་ཀྱི་
ཁྱད་ཆོས་བཞི་དང་། ཀུན་འབྱུང་བདེན་པའི་ཆོས་ཉིད་རྟོགས་པའི་རྣལ་འབྱོར་དེར་འཕགས་
པ་ཐམས་ཅད་ཀྱི་སྤངས་རྟོགས་ཀྱི་ཡོན་ཏན་ཀུན་སྡུད་པར་ཤེས་པ་དང༌། ཆོས་ཉིད་དེ་ཕྲ་
ཞིང་མཛོངས་པ་ཇི་ལྟ་ཇི་སྙེད་ཤེས་པའི་སྐྱེས་བུ་མཁས་པ་ཡིས་རིག་པར་བྱ་བ་ཉིད་དུ་རྟོགས་པ་
དང༌། ཉན་རང་སོགས་དང་ཐུན་མོང་མིན་པའི་ཡུལ་དུས་ཀྱིས་ཆོད་པའི་དངོས་པོ་ཕྲ་མོ་
ཤེས་པ་ཉིད་དང༌། ཤེར་ཕྱིན་ལ་བསླབས་པས་མཐར་ཐུག་གི་མྱང་འདས་མངོན་པར་ཤེས་

པའམ་མཐོང་བ་ཤིན་ཏུ་མྱུར་བ་རྟོགས་པ་སྟེ་ཀུན་འབྱུང་ཆོས་བཟོད་སོགས་ཀྱི་ཁྱད་ཆོས་བཞི་
དང་། འགོག་བདེན་གྱི་ཆོས་ཉིད་རྟོགས་པའི་ཡེ་ཤེས་དེས་བདེན་གཉིས་ཀྱིས་བསྡུས་པའི་
ཆོས་ཐམས་ཅད་དོན་དམ་པར་བྲི་བ་དང་གང་བ་མེད་པའི་ངོ་བོར་རྟོགས་པ་དང་། འཁོར་
གསུམ་རྣམ་པར་དག་པས་སྦྱིན་སོགས་ཕར་ཕྱིན་དྲུག་མོས་པ་དང་ཡིད་བྱེད་དྲག་པོས་རབ་ཏུ་
སྒྲུབ་པ་དང༌། གུས་སྦྱོར་དང་རྟག་སྦྱོར་གྱིས་བསྐལ་བ་དུ་མར་བསྒྲུབ་པར་བྱ་བའི་ཚོགས་
གཉིས་ཡང་དག་པར་འགྲུབ་པ་དང་། གང་དུའང་རྣམ་པར་མི་རྟོག་པར་སྦྱིན་སོགས་ལམ་
གྱི་ཆོས་ཐམས་ཅད་ལ་དམིགས་ནས་བརྩོན་འགྲུས་ཀྱིས་འཛིན་པ་དང་བཞི་ནི་འགོག་པ་ཆོས་
བཟོད་སོགས་ཀྱི་ཁྱད་ཆོས་བཞི་དང་། བྱང་སེམས་ཁོ་ན་ཐེག་ཆེན་སྒྲུབ་པའི་རྟེན་ཆོས་ཀྱི་
དབྱིངས་ཀྱི་ངོ་བོ་ཉིད་ཀྱི་རིགས་དང་བཅས་པ་དང་། སྨོན་ལམ་ལ་སོགས་པའི་ཕར་ཕྱིན་
བཅུ་ཡོངས་སུ་རྫོགས་པའི་རྒྱུའི་ཚོགས་མཐའ་དག་ཚང་བར་གྱུར་པ་དང༌། ནང་གི་ཡོངས་
འཛིན་ཐབས་ཤེས་ཁྱད་པར་ཅན་གྱིས་སྲིད་ཞིར་ལྟུང་བ་ལས་ཡོངས་སུ་འཛིན་པ་དང་། ཆོས་
གང་ལའང་བདེན་པར་མངོན་པར་ཞེན་པའི་རོ་མྱང་བ་མེད་ཅིང་དགེ་རྩ་རྫོགས་བྱང་དུ་བསྔོ་བ་
དང་བཞི་ནི་ལམ་བདེན་གྱི་ཤེས་བཟོད་སྐད་ཅིག་མ་བཞིའི་ཁྱད་ཆོས་ཏེ། དེ་ལྟར་ན་ལམ་
གང་ལས་ཁྱད་ཞུགས་པར་མཚོན་བྱེད་ཀྱི་ཆོས་ནི་རྣམ་པ་བཅུ་དྲུག་གི་བདག་ཉིད་དེ་དག་ཏུ་
ཤེས་པར་བྱ་སྟེ་དེ་ལྟ་བུའི་ཁྱད་པར་གྱི་ཆོས་བཤད་མ་ཐག་པ་གང་དག་གིས་ཐེག་ཆེན་མཐོང་
ལམ་ནི་གཞན་ཉན་རང་གི་ལམ་དག་ལས་ཁྱད་པར་དུ་འཕགས་པར་བསྟན་པས་ན། ལམ་
ཤེས་དང་རྣམ་མཁྱེན་སྦྱོར་བས་བསྡུས་པའི་ལམ་ཐམས་ཅད་ནི་ཁྱད་པར་དུ་འཕགས་པའི་ལམ་
ཉིད་དུ་གྲུབ་བོ། །དེ་དག་གི་དོན་དྲིལ་ན། ངོ་བོ་ཉིད་མཚན་བཅུ་དྲུག་གི་ནང་ནས་སེམས་
དཔའི་ལམ་ཤེས་སྦྱོར་བའི་ངོ་བོ་ཉིད་ལྔ་དང་རྣམ་མཁྱེན་སྦྱོར་བའི་ངོ་བོ་ཉིད་བདུན་མཚན་གཞི།
དེ་རྣམས་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པའི་སྦྱོར་བར་མཚོན། གང་གིས་
ན། བསམ་མི་ཁྱབ་སོགས་རྟོགས་པའི་ཁྱད་པར་དུ་བྱས་པའི་སེམས་དཔའི་རྣལ་འབྱོར་གྱིས་
སོ། །མཚོན་ཚུལ་སྔར་བཞིན་ནོ། །འདིར་གང་ལས་ཁྱད་ཞུགས་པའི་ཉན་རང་གི་ལམ་
ནི་སྔར་བཤད་པའི་ཁྱད་པར་རྣམས་དང་བྲལ་བའི་བདེན་ཞེན་དང་བཅས་པ་ཡིན་པར་ཤུགས་
ཀྱིས་གོ་སླ་བའི་ཕྱིར་འདིས་དངོས་སུ་མ་བསྟན་ཏོ། །
གསུམ་པ་བྱེད་མཚན་ནི། མཆད་འགྱུར་ཉོན་མོངས་རྟགས་སོགས་ཀྱིས་དབེན་པའི་

སེམས་དཔའི་ངོ་བོ་ཉིད་ཀྱི་རྣལ་འབྱོར་བཅུ་དྲུག་མཚན་གཞི། གཞན་དོན་སྒྲུབ་པའི་བྱེད་
ལས་ཁྱད་པར་ཅན་དང་ལྡན་པའི་སྦྱོར་བ་ཡིན་པར་མཚོན། གང་གིས་ན། ཕན་བདེ་
སྐྱོབ་པ་སོགས་བྱེད་ལས་ཁྱད་པར་ཅན་བཅུ་གཅིག་པོ་གང་རུང་དང་ལྡན་པའི་སེམས་དཔའི་
རྣལ་འབྱོར་གྱིས་སོ། །མཚོན་ཚུལ་ཚ་རེག་གིས་མེ་མཚོན་པ་ལྟར་རོ། །དེའང་བྱེད་པ་
དང་པོ་དགུ་གཞི་ཤེས་དང་ཐ་མ་གཉིས་རིམ་པར་ལམ་ཤེས་དང་རྣམ་མཁྱེན་སྦྱོར་བའི་བྱེད་པ་
ཡིན་པར་སློབ་དཔོན་འཕགས་པའི་དགོངས་པ་བླངས་ནས་རྒྱན་སྣང་དུ་བཀོད་པ་ལྟར་ཡིན་ལ།
སློབ་དཔོན་གྱིས་འགྲེལ་པར་གསུངས་པ་ནི་འདི་ལྟར། བྱེད་མཚན་བཅུ་གཅིག་ལས། གཞི་
ཤེས་སྦྱོར་བའི་བྱེད་ལས་ཁྱད་པར་ཅན་གསུམ་ནི་རྟེན་སངས་རྒྱས་རྣམས་ཀྱིས་ཐབས་གཞི་ཤེས་
སྦྱོར་བ་ལ་བརྟེན་ནས། གདུལ་བྱ་མི་ལ་སོགས་པ་རྣམས་ཕུགས་སུ་ཐར་པ་ལ་འགོད་པ་མ་
འོངས་པའི་ཕན་པ་སྒྲུབ་པའི་བྱེད་པ་དང་། དེ་རྣམས་ཀྱི་སྡུག་བསྔལ་དང་ཡིད་མི་བདེ་བ་ཞི་
བ་བྱེད་པ་སོགས་ཚེ་འདིའི་བདེ་བ་སྒྲུབ་པའི་བྱེད་པ་དང་། སྡུག་བསྔལ་མཐའ་དག་ལས་
སྐྱོབ་ཅིང་མཐར་མྱང་འདས་ལ་འགོད་པ་སྐྱོབ་པའི་བྱེད་པ་དང༌། ལམ་ཤེས་སྦྱོར་བའི་བྱེད་
ལས་ཁྱད་པར་ཅན་བདུན་ནི། ལམ་ཤེས་ཀྱི་སྦྱོར་བ་ལ་བརྟེན་ནས། གདུལ་བྱའི་གཙོ་
བོ་མི་ལ་སོགས་པ་རྣམས་ཕུགས་ཀྱི་བདེ་བ་མྱང་འདས་ལ་འགོད་པ་ནི་སྐྱབས་དག་གི་བྱེད་པ་
ཞེས་བྱ་བ་དང༌། སྡུག་བསྔལ་གྱི་རྒྱུ་ལས་བཟློག་ཅིང་གཏན་བདེའི་རྒྱུ་ལ་འགོད་པ་གནས་
ཀྱི་བྱེད་པ་དང་། དོན་དམ་པར་འཁོར་འདས་ལ་བླང་དོར་མེད་པར་མཉམ་པ་ཉིད་དུ་རྟོགས་
པ་ལ་འགོད་པ་དཔུང་གཉེན་གྱི་བྱེད་པ་དང༌། མཐའ་ཆུས་བསྐོར་བའི་སྐམ་དང་ཆོས་མཐུན་
པ་སྲེད་པའི་རླན་དང་བྲལ་བའི་ཐར་པ་ལ་འགོད་པ་གླིང་གི་བྱེད་པ་དང་ནི། སྐྱེ་མེད་འགག་
མེད་སོགས་སྟོན་པའི་སྒོ་ནས་གནས་སྐབས་དང་མཐར་ཐུག་གི་གཞན་དོན་སྒྲུབ་པ་ཡོངས་
འདྲེན་གྱི་བྱེད་པ་ཞེས་བྱ་བ་དང༌། ཆོས་ཐམས་ཅད་ནམ་མཁའི་ངང་ཚུལ་ཅན་དུ་སྟོན་པའི་
སྒོ་ནས་འབད་རྩོལ་མེད་པར་གཞན་དོན་སྒྲུབ་པ་ལྷུན་གྱིས་གྲུབ་པའི་བྱེད་པ་དང༌། གཞན་
དོན་དུ་ཐེག་གསུམ་གྱིས་ངེས་པར་འབྱུང་ཞིང་རང་དོན་དུ་དེའི་འབྲས་བུ་ཡང་དག་མཐའ་མངོན་
དུ་མི་བྱེད་པའི་བདག་ཉིད་ཅེས་བྱ་བའི་བྱེད་པ་དང༌། རྣམ་མཁྱེན་སྦྱོར་བའི་བྱེད་ལས་ཁྱད་
པར་ཅན་གཅིག་ནི་བྱེད་པ་ཐ་མ་སྟེ། རྣམ་མཁྱེན་སྦྱོར་བའི་ཡུམ་ལ་བརྟེན་ནས། ཆོས་
ཐམས་ཅད་རྣམ་མཁྱེན་གྱི་ངང་ཚུལ་ལས་མི་འདའ་བར་སྟོན་པའི་སྒོ་ནས་གདུལ་བྱའི་རྟེན་གྱི་

མཛད་པ་ཞེས་བྱ་བ་སྟེ་བཅུ་གཅིག་པོ་འདི་རྣམས་ནི་བྱེད་པའི་མཚན་ཉིད་ཡིན་ནོ། །
བཞི་པ་ངོ་བོ་ཉིད་མཚན་བཤད་པ་ནི། མཁྱེན་གསུམ་སྦྱོར་བའི་ངོ་བོ་ཉིད་མཚན་
བཅུ་དྲུག་ཡོད་པ་ལས། གཞི་ཤེས་སྦྱོར་བའི་ངོ་བོ་ཉིད་བཞི་ནི། སེམས་དཔའི་རྒྱུད་ཀྱི་
གཞི་ཤེས་སྦྱོར་བ་དེ་ནི་ཆགས་སོགས་ཉོན་མོངས་པ་མངོན་གྱུར་གྱིས་དབེན་པའི་ངོ་བོ་ཉིད་
ཅེས་བྱ་བ་དང་། ཉོན་མོངས་དེའི་རྟགས་ལུས་ལ་སོགས་པའི་སྒོ་གསུམ་གྱི་གནས་ངན་ལེན་
གྱིས་དབེན་པའི་ངོ་བོ་ཉིད་དང་། ཉོན་མོངས་དེའི་རྒྱུའམ་མཚན་མ་ཚུལ་བཞིན་མ་ཡིན་
པའི་ཡིད་ལ་བྱེད་པ་ཕྱིན་ཅི་ལོག་བཞིའི་རྣམ་རྟོག་གིས་དབེན་པའི་ངོ་བོ་ཉིད་དང༌། འདོད་
ཆགས་སོགས་སྤང་བྱ་མི་མཐུན་ཕྱོགས་དང་འདོད་ཆགས་མེད་པ་སོགས་གཉེན་པོ་དག་ལ་བླང་
དོར་དུ་མཚན་མར་འཛིན་པས་དབེན་པའི་ངོ་བོ་ཉིད་དང་བཞི་སྟེ་སྔ་མ་གསུམ་ཉོན་སྒྲིབ་ཅི་
རིགས་དང་ཕྱི་མ་ཤེས་སྒྲིབ་ཀྱིས་དབེན་པ་དང་། ལམ་ཤེས་སྦྱོར་བའི་ངོ་བོ་ཉིད་ལྔ་ནི། དོན་
དམ་པར་སེམས་ཅན་གྱི་དོན་དུ་གོ་ཆ་བགོ་བ་མེད་ལ་ཐ་སྙད་དུ་སེམས་ཅན་ཚད་མེད་པ་མྱ་ངན་
ལས་བཟླ་བར་གོ་བགོས་པ་ནི་དཀའ་བ་སྒྲུབ་པའི་སྦྱོར་བའི་ངོ་བོ་ཉིད་ཅེས་བྱ་བ་དང༌། ཐེག་
དམན་དུ་མི་ལྟུང་བར་མཐའ་གཅིག་ཏུ་འཚང་རྒྱ་བར་ངེས་པ་ཉིད་ཀྱི་སྦྱོར་བ་དང་། བསྐལ་
པ་གྲངས་མེད་དུ་བསྒྲུབ་པར་བྱ་བའི་ཆེད་དུ་བྱ་བ་ཆེན་པོ་གསུམ་སྒྲུབ་པའི་སྦྱོར་བ་དང༌།
བསྒོམ་བྱ་སྒོམ་པ་སྒོམ་པ་པོའི་འཁོར་གསུམ་དོན་དམ་པར་མི་དམིགས་པར་རྟོགས་པ་དང༌།
ཆོས་ཐམས་ཅད་ལ་བདེན་གྲུབ་ཏུ་མངོན་པར་ཞེན་པ་མཐའ་དག་བཀག་པའི་སྦྱོར་བའི་ངོ་བོ་
ཉིད་དང་། རྣམ་མཁྱེན་གྱི་སྦྱོར་བའི་ངོ་བོ་ཉིད་བདུན་ནི། གཞི་ཤེས་དང་ལམ་ཤེས་
ཀྱི་ཡུལ་དུ་བསྡུས་པའི་ཆོས་ཀྱི་ཁྱད་པར་གཞི་ལམ་གྱི་རྣམ་པ་དང་དེ་བཞིན་ཉིད་ལ་དམིགས་པ་
ཞེས་བྱ་བ་གང་ཡིན་པ་དང༌། འཇིག་རྟེན་མངོན་ཞེན་ཅན་དང་མི་མཐུན་པར་དངོས་པོ་
དངོས་མེད་གང་དུའང་འཛིན་པའི་བདེན་ཞེན་བཟློག་ནས་མཐའ་གང་དུའང་མི་འཛིན་པར་སྒྱུ་
མ་ལྟར་སྒོམ་པ་དང་། གཟུགས་ལ་སོགས་པའི་ཆོས་ཐམས་ཅད་ལ་ཐོགས་པ་མེད་པའི་
ཤེས་པ་འཇུག་པ་དང༌། ཤེས་དང་ཤེས་བྱ་གང་ཡིན་པ་དེ་དག་དོན་དམ་པར་མི་དམིགས་
པས་གཟུང་འཛིན་གྱི་འཁྲུལ་གཞི་བདེན་པར་མེད་པར་རྟོགས་པ་དང་། ཆོས་ཐམས་ཅད་
བདེན་པས་སྟོང་པའི་དེ་བཞིན་ཉིད་ཡིན་པ་ཉིད་ཀྱིས་འགྲོ་བ་དང་འོང་བ་མེད་པར་རྟོགས་པ་
དང༌། གཟུགས་སོགས་ཆོས་ཐམས་ཅད་ལ་དོན་དམ་པར་ངོ་བོ་ཉིད་མེད་པས་སྐྱེ་བ་མེད་
218

པར་རྟོགས་པ་དང༌། དངོས་པོ་དངོས་མེད་སོགས་ཀྱི་ངོ་བོ་དེ་བཞིན་ཉིད་ནི་དོན་དམ་པར་
མི་དམིགས་པར་རྟོགས་པའི་སྦྱོར་བའི་ངོ་བོ་ཉིད་ཅེས་བྱ་བ་དང་བཅུ་དྲུག་སྟེ། དེ་ལྟར་ངོ་བོ་
ཉིད་ཀྱི་མཚན་ཉིད་བཅུ་དྲུག་གི་བདག་ཉིད་ཀྱིས། མཁྱེན་གསུམ་གྱི་སྦྱོར་བ་དག་ཤེས་ཁྱད་
བྱེད་པ་གསུམ་གྱི་མཚན་ཉིད་དང་ལྡན་པའི་མཚོན་བྱ་ལྟ་བུའམ་མཚན་གཞི་ལྟ་བུར་མཚོན་པས་
ན་མཚན་ཉིད་བཞི་པར་བཞེད་པ་ཡིན་ནོ། །དེ་ལྟར་ན་ཤེས་མཚན་ཞེ་བརྒྱད། ཁྱད་མཚན་
བཅུ་དྲུག །བྱེད་མཚན་བཅུ་གཅིག །ངོ་བོ་ཉིད་མཚན་བཅུ་དྲུག་སྟེ་སྤྱིར་བསྡོམས་ན་
མཚན་ཉིད་དགུ་བཅུ་གོ་གཅིག་ཏུ་འགྱུར་རོ། །འདི་དག་གི་ས་མཚམས་ནི་ཐེག་ཆེན་ཚོགས་
ལམ་ནས་རྒྱུན་མཐའི་བར་ན་ཡོད་དོ། །
༈ དྲུག་པ་སྐབས་འདིར་དངོས་སུ་བསྟན་པའི་ཐེག་ཆེན་ཐར་པ་ཆ་མཐུན་ནི། རྣམ་
མཁྱེན་རང་རྒྱུད་ལ་སྒྲུབ་པ་ལ་མཁས་པའི་སེམས་དཔའི་རྒྱུད་ཀྱི་ཆོས་མངོན་རྟོགས་ཏེ། དེ་
ལ་དབྱེ་ན། ཐེག་ཆེན་ཚོགས་ལམ་ཆུང་འབྲིང་ཆེ་གསུམ་མམ་དད་སོགས་ལྔ་ཡོད། འདི་
དག་འཆད་པ་ལ་གཉིས་ལས། དང་པོ་ལམ་སྤྱིའི་མཚན་ཉིད་ནི། ཆོས་ཐམས་ཅད་དོན་
དམ་པར་མཚན་མ་མེད་པ་ཉིད་དུ་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་བརྩོན་པ་རབ་
ཏུ་དྲག་པོས་སྦྱིན་པ་ལ་སོགས་པའི་ཕར་ཕྱིན་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་
ཉམས་ལེན་རང་གི་རྒྱུད་ཡང་དག་པར་སྒྲུབ་པ་ལ་མཁས་པའི་སེམས་དཔའི་རྒྱུད་ཀྱི་མངོན་པར་
རྟོགས་པ་ནི་རྣམ་པ་ཐམས་ཅད་མངོན་པར་རྫོགས་པར་རྟོགས་པའི་སྦྱོར་བ་སྟོན་པའི་སྐབས་
འདི་ལ་བསྐལ་པ་གྲངས་མེད་གསུམ་ནས་འཚང་རྒྱ་བའི་ལམ་གྱི་མགོ་རྩོམ་པའི་ཐེག་ཆེན་གྱི་
ཐར་པའི་ཆ་དང་མཐུན་པ་ཚོགས་ལམ་ཡིན་པར་འདོད་དོ། །གཉིས་པ་ལམ་གྱི་ཆིངས་ལྔར་
བསྡུས་ནས་དེ་ལ་མཁས་པའི་གདུལ་བྱ་ངོས་བཟུང་བ་ནི། རྟེན་ཕུན་སུམ་ཚོགས་པ་སངས་
རྒྱས་དང་ཆོས་སོགས་ཐེག་ཆེན་གྱི་ལམ་འབྲས་བུ་དང་བཅས་པ་ལ་དམིགས་པའི་ཡིད་ཆེས་ཀྱི་
དད་པ་དང་། སྦྱོར་བ་ཕུན་སུམ་ཚོགས་པ་སྦྱིན་སོགས་ཕར་ཕྱིན་དྲུག་སྤྱོད་ཡུལ་དུ་བྱེད་པའི་
སྤྲོ་བའི་བརྩོན་འགྲུས་དང༌། བསམ་པ་ཕུན་སུམ་ཚོགས་པ་ཐེག་ཆེན་སེམས་བསྐྱེད་ཀྱི་
དམིགས་རྣམ་མི་བརྗེད་པའི་དྲན་པ་དང་། ཞི་གནས་ཐུན་མོང་བ་དང་ཆོས་ཐམས་ཅད་ལ་
རྣམ་པར་མི་རྟོག་པ་ནམ་མཁའ་མཛོད་ལ་སོགས་པའི་ཏིངངེ་འཛིན་དང༌། བདེན་པ་གཉིས་
219

ལས། དང་པོས་ལམ་གྱི་རྟེན་སྐྱབས་འགྲོ་དང་། གསུམ་པས་ཐེག་ཆེན་གྱི་འཇུག་སྒོ་སེམས་
བསྐྱེད་དང་། གཉིས་པས་རྒྱལ་སྲས་ཀྱི་སྤྱོད་པ་སྤྱི་ལ་སློབ་ཚུལ་དང་། ཕྱི་མ་གཉིས་ཀྱིས་
ཕར་ཕྱིན་ཐ་མ་གཉིས་ཀྱི་ངོ་བོ་ཞི་ལྷག་ལ་སློབ་ཚུལ་བསྟན་ཏོ། །དེ་ལྟར་དད་སོགས་ཡུལ་ལྔ་
ལ་མཁས་པའི་རྒྱན་གྱི་ཆེད་དུ་བྱ་བའི་གདུལ་བྱ་བྱང་སེམས་ཚོགས་ལམ་པ་དེ་ལའང་དབང་པོའི་
རིམ་པ་གཉིས་སུ་ཡོད་པ་ལས། རྫོགས་པའི་བྱང་ཆུབ་ནི་དབང་པོ་རྣོན་པོ་ཡིས་རྟོགས་
པའམ་ཐོབ་པར་སླ་ལ་ཡུལ་ལྔ་ལ་བློའི་འཇུག་པ་བུལ་བའི་དབང་པོ་རྟུལ་པོས་ནི་རྟོགས་དཀར་
ཏེ་ཐོབ་དཀའ་བར་བཞེད་དོ། །སྤྱིར་རྒྱན་གྱི་ཆེད་དུ་བྱ་བའི་གདུལ་བྱ་ཡིན་ན་དབང་རྣོན་
ཡིན་དགོས་ཀྱང་དེ་ལའང་འདིར་ནང་གསེས་ཀྱིས་རྣོ་རྟུལ་གཉིས་སུ་ཕྱེ་བའོ། །འདིས་ཤུགས་ལ་
རང་བཞིན་གྱིས་དབང་པོ་འབྲིང་རང་རྒྱལ་དང་རྟུལ་པོ་ཉན་ཐོས་ཚོགས་ལམ་དག་ལའང་དད་
སོགས་རྣོ་རྟུལ་གྱི་ཁྱད་པར་གྱིས་རང་རང་གི་བྱང་ཆུབ་འཐོབ་པ་ལ་དཀའ་སླའི་ཁྱད་པར་ཡོད་
པའང་བསྟན་ཏོ། །
༈ བདུན་པ་སྐབས་འདིར་དངོས་སུ་བསྟན་པའི་ཐེག་ཆེན་གྱི་ངེས་འབྱེད་ཆ་མཐུན་ནི།
གཙོ་བོར་ཐབས་ཀྱི་ཆས་ཁྱད་པར་དུ་བྱས་པའི་སྐབས་འདིར་དངོས་སུ་བསྟན་པའི་ཐེག་ཆེན་གྱི་
དོན་མངོན་རྟོགས་ཏེ། དེ་ལ་དབྱེ་ན། དྲོད་སོགས་བཞིའམ་དེ་དག་རེ་རེ་ལའང་ཆུང་
འབྲིང་ཆེན་པོ་གསུམ་རེར་ཕྱེ་བས་བཅུ་གཉིས་ཡོད་ལ། དེ་དག་གི་དམིགས་རྣམ་གྱི་ཁྱད་པར་
ཡང་། ཐེག་ཆེན་གྱི་སྦྱོར་ལམ་དྲོ་བ་ཆུང་འབྲིང་ཆེ་གསུམ་རྣམས་ཀྱི་དམིགས་པ་ནི་རྣམ་རྫོགས་
སྦྱོར་བ་འཆད་པའི་སྐབས་འདིར་སེམས་ཅན་ཐམས་ཅད་ཡིན་པར་མདོ་ལས་བསྔགས་ཤིང་
བརྗོད་ལ། འདི་ནི་རྗེས་ཐོབ་ཏུ་སེམས་ཅན་ལ་ཕན་འདོགས་པ་གཙོ་བོར་བྱས་པ་ཡིན་ལ།
སྔར་རྣམ་མཁྱེན་གྱི་སྐབས་མཉམ་གཞག་གི་དུས་སྟོང་ཉིད་སྒོམ་པའི་དམིགས་རྣམ་གཙོ་བོར་
བསྟན་པ་ཡིན་ནོ། །འདིས་དམིགས་པ་བསྟན་ལ་ལྷག་མ་རྣམས་ཀྱིས་རྣམ་པ་བསྟན་ཏོ། །
སེམས་ཅན་དེ་དག་ཉིད་ལ་དམིགས་ནས་རྣམ་པ་ཇི་ལྟར་སྒོམ་ན་ཆགས་སྡང་གིས་རིས་སུ་མ་
ཆད་པའི་སེམས་ཀྱིས་བཏང་སྙོམས་སྒོམ་པ་མཉམ་པའི་སེམས་དང༌། སོགས་ཞེས་པས་
བསྟན་པ་ཡིད་འོང་གི་རྣམ་པ་ཅན་གྱི་བྱམས་པའི་སེམས་དང༌། ཕུགས་སུ་ཕན་པའི་སེམས་
དང་། ཀུན་ནས་མནར་སེམས་ཀྱི་ཁོང་ཁྲོ་མེད་པའི་སེམས་དང་། ། ལུས་ངག་གིས་རྣམ་
པར་འཚེ་བ་མེད་པའི་སེམས་ཀྱི་རྣམ་པ་སྟེ་ལྔ་དང་། སྐྱེས་པ་དང་བུད་མེད་རྒན་པ་ལ་ཕ་དང་

མའི་སེམས་དང་། མཉམ་པ་ལ་སྤུན་དང་སྲིང་མོའི་སེམས་དང་། གཞོན་པ་ལ་བུ་དང་བུ་
མོའི་སེམས་དང་། ཡིད་ཕེབ་པ་བཤེས་དང་ཡིད་བརྟན་པ་གྲོགས་ཀྱི་སེམས་དང་། རུས་
གཅིག་པ་གཉེན་དང་མི་གཅིག་པ་སྣག་གི་གཉེན་མཚམས་ཀྱི་སེམས་ཀྱི་རྣམ་པ་ལྔ་སྟེ་དྲོད་ཀྱི་
རྣམ་པ་དག་ནི་བཅུར་མདོ་ལས་བཤད་དོ། །དེ་ལྟར་སེམས་བཅུ་ལས་སེམས་དང་པོ་གཉིས་
དང༌། དེ་ནས་གསུམ་དང་། དེ་ནས་ཟུང་ལྡན་ལྔ་ནི་རིམ་པར་དྲོད་ཆུང་འབྲིང་ཆེ་གསུམ་
གྱི་རྣམ་པའོ། །དེ་ལྟར་ཆུང་འབྲིང་སོ་སོར་བཅད་པ་ནི་མཚོན་པ་ཙམ་ཡིན་གྱི། ཐམས་
ཅད་ཀྱིས་ཐམས་ཅད་ལ་དམིགས་པ་ཤེས་པར་བྱའོ། །སྦྱོར་ལམ་རྩེ་མོའི་སྐབས་སུའང་དམིགས་
པ་སྔར་བཞིན་སེམས་ཅན་ལ་དམིགས་པ་དང་། རྣམ་པ་ནི། བདག་ཉིད་སྡིག་པ་མི་
དགེ་བ་བཅུ་ལས་ལྡོག་ཅིང་གཞན་དག་ཀྱང་བསྐུལ་ནས་སྡིག་པ་སྤོང་བ་ལ་འགོད་པར་བྱེད་
ལམ་བསྐུལ་བར་གཞན་སྡིག་སྤོང་ལ་ཞུགས་པ་ལ་བསྔགས་པ་བརྗོད་ཅིང་མཐུན་པས་དགའ་
བར་བྱེད་པ་དང་། རང་ཉིད་སྦྱིན་པ་ལ་སོགས་ལ་གནས་པས་གཞན་དག་ཀྱང་བསྐུལ་ནས་
ལམ་དེ་དག་ལ་ནི་འགོད་ཅིང་དེར་ཞུགས་པ་དག་ལ་བསྔགས་ཤིང་མཐུན་པར་བྱེད་པ་དང་།
རང་ཉིད་ནང་སྟོང་པ་ཉིད་སོགས་སྒོམ་པ་ལ་གནས་ནས་གཞན་དེ་སྒོམ་པ་ལ་འགོད་ཅིང་མ་
བསྐུལ་བར་གཞན་དེ་སྒོམ་པ་ལ་ཞུགས་པ་ལའང་ངག་གིས་བསྔགས་པ་བརྗོད་པ་དང་སེམས་
མཐུན་པས་དགའ་བར་བྱེད་པ་ཉིད་དེ་དེ་གསུམ་ནི། རིམ་པར་རྩེར་གྱུར་པ་སྟེ་རྩེ་མོ་ཆུང་
འབྲིང་ཆེ་གསུམ་གྱི་རྣམ་པའོ། །དེ་བཞིན་དུ་སྦྱོར་ལམ་བཟོད་པའང་ནི་རྩེ་མོའི་སྐབས་ལྟར་
སེམས་ཅན་ལ་དམིགས་པའི་སྒོ་ནས། འགོད་བྱེད་རང་དང་དགོད་བྱ་གཞན་གྱི་རྟེན་ཅན་ཏེ།
རང་བདེན་པ་བཞི་རིམ་པར་ཤེས་སྤོང་མངོན་དུ་བྱ་ཞིང་སྒོམ་པ་རྣམས་ལ་གནས་ནས་གཞན་དེ་
ལ་འགོད་པ་སོགས་དང་། རང་རྒྱུན་ཞུགས་སོགས་ཀྱི་འབྲས་བུ་ཤེས་ཀྱང་མངོན་དུ་མི་བྱ་བ་
ལ་གནས་ནས་གཞན་དེ་ལ་འགོད་པ་སོགས་དང་། རང་ཐེག་ཆེན་མཐོང་ལམ་ལ་གནས་
ནས་གཞན་དེ་ལ་འགོད་པར་འདོད་པ་སོགས་ཏེ་དེ་གསུམ་ནི་རིམ་པར་བཟོད་པ་ཆུང་འབྲིང་ཆེ་
གསུམ་གྱི་དམིགས་རྣམ་མོ། །འདིར་རྩེ་མོའི་སྐབས་ལྟར་དམིགས་པ་སེམས་ཅན་ཡིན་པར་
གསུངས་པ་དང་། དངོས་བསྟན་ལྟར་བདེན་པ་ལ་དམིགས་པ་གཉིས་ཕན་ཚུན་མཚོན་པ་ཡིན་
པས་མི་འགལ་ལོ། །སྦྱོར་ལམ་ཆོས་མཆོག་ཀྱང་དམིགས་རྣམ་སྔར་བཤད་པ་དེ་བཞིན་དུ་
རང་དང་གཞན་གྱི་རྟེན་ཅན་ཏེ། རང་ཉིད་སེམས་ཅན་རྣམས་ཐེག་གསུམ་ལ་སྨིན་པར་བྱེད་

པ་དང་གྲོལ་བར་བྱེད་པ་དང་མཐར་ཕྱིན་པར་བྱེད་པ་དང་ཞིང་སྦྱོང་བ་རྣམས་ལ་གནས་ནས་
གཞན་དེ་རྣམས་ལ་འགོད་པ་སོགས་དང་། སོགས་ཞེས་པས་བསྟན་པ་རང་ཉིད་མངོན་ཤེས་
སྐྱེད་པ་ལ་གནས་ནས་གཞན་དེ་ལ་འགོད་པ་སོགས་དང་། རང་རྣམ་མཁྱེན་སྐྱེད་པ་དང་
བག་ཆགས་ཀྱི་མཚམས་སྦྱོར་བ་སྤོང་བ་སོགས་ལ་གནས་ནས་གཞན་དེ་ལ་འགོད་པ་སོགས་
ཀྱིས་ཤེས་པར་བྱ་ལ་དེ་གསུམ་ནི་རིམ་པར་ཆོས་མཆོག་ཆུང་འབྲིང་ཆེ་གསུམ་དང་སྦྱར་རོ། །
དེ་ལ་སྐབས་དང་པོ་གསུམ་དུ་སྦྱོར་ལམ་མཐོང་ལམ་སོགས་བསྟན་པ་ནི་ཉམས་སུ་བླང་བྱའི་
དབང་དུ་བྱས་པ་དང་། སྦྱོར་བ་དང་པོ་གསུམ་གྱི་སྐབས་སུ་དེ་དག་བསྟན་པ་ནི་ཉམས་སུ་
ལེན་པའི་དབང་དུ་བྱས་ལ། གཞན་ཡང་དགོས་པ་དང་སྟོན་ཚུལ་སོགས་ཀྱི་ཁྱད་པར་མི་
འདྲ་བ་སོ་སོར་ཡོད་པས་ཟློས་པར་མི་འགྱུར་ཏེ་དེའི་ཚུལ་རྒྱས་པར་གཞན་དུ་ཤེས་པར་བྱའོ། །
༈ བརྒྱད་པ་ཕྱིར་མི་ལྡོག་པའི་དགེ་འདུན་བཤད་པ་ལ་གཉིས། མདོར་བསྟན་
པ། རྒྱས་པར་བཤད་པའོ། །དང་པོ་ནི། གཟུགས་སོགས་ལ་བདེན་ཞེན་མངོན་གྱུར་
པ་ལྡོག་པ་སོགས་རྟགས་ཞི་བཞི་པོ་གང་རུང་ཐོབ་པའི་སེམས་དཔའ་དེ་ལ་ཕྱིར་མི་ལྡོག་པའི་
དགེ་འདུན་ཞེས་བྱ་ལ། དེ་ནི་ངེས་འབྱེད་ཡན་ལག་ལ་གནས་པའི་བྱང་སེམས་དབང་རྣོན་
ནས་བཟུང་སྟེ་མཐོང་བའི་ལམ་དང་སྒོམ་པའི་ལམ་དང་གསུམ་པོ་དག་ལ་བྱང་ཆུབ་སེམས་
དཔའ་གང་དག་གནས་པ་དེ་དག་ནི་ཐེག་ཆེན་གྱི་སྐབས་འདིར་རྫོགས་བྱང་ལས་ཕྱིར་མི་ལྡོག་
པའི་ཚོགས་ཏེ་དགེ་འདུན་དུ་འཇོག་པ་ཡིན་ནོ། །དེའང་ཐེག་ཆེན་ཚོགས་ལམ་ནས་སེམས་
བསྐྱེད་ལས་ཉམས་མི་སྲིད་པས་རྫོགས་བྱང་ངེས་པར་ཐོབ་པ་ཡིན་ཡང་ཕྱིར་མི་ལྡོག་པའི་རྟགས་
དང་ལྡན་པར་མ་བཞག་ལ། འཆད་འགྱུར་གྱི་རྟགས་རྣམས་དང་ལྡན་པ་ནི་དེར་འཇོག་སྟེ།
དེའང་དབང་རྣོན་སྦྱོར་ལམ་ནས་དང་། འབྲིང་མཐོང་ལམ་དང་། དབང་པོ་ཇི་ཙམ་རྟུལ་
ཡང་ས་བརྒྱད་པ་ནས་ཕྱིར་མི་ལྡོག་པའི་རྟགས་ཐོབ་པར་འཇོག་གོ །ཕྱིར་མི་ལྡོག་པའི་དོན་
ནི། བསམ་པའི་སྒོ་ནས་རང་ཁོ་ནའི་དོན་དུ་ཞི་བདེ་དོན་གཉེར་གྱི་བློ་མངོན་གྱུར་པ་སྐྱེ་བའི་
གོ་སྐབས་བཅོམ་ཞིང་སྦྱོར་བའི་སྒོ་ནས་ཐབས་ཤེས་ཁྱད་པར་ཅན་གྱི་རྟོགས་པ་བརྟན་པོ་དང་
ལྡན་པའོ། །རྟགས་ཀྱིས་དཔོག་ཚུལ་ནི། ལུས་ངག་གི་ཐ་སྙད་ཁྱད་པར་ཅན་ལས་ཐབས་
ཤེས་ཁྱད་པར་ཅན་དང་ལྡན་པར་དཔོག་པའོ། །ཡང་དབང་པོ་རྣོ་རྟུལ་གྱི་ཁྱད་མི་ཕྱེ་བར་
ངེས་པའི་དབང་དུ་བྱས་ནས་མ་མཐའ་སྦྱོར་ལམ་དང་ཡ་མཐའ་སྒོམ་ལམ་དུ་འཇོག་པའང་ཡོད་

དོ། །གཉིས་པ་ལ་གསུམ། སྦྱོར་ལམ་པ། མཐོང་ལམ་པ། སྒོམ་ལམ་པ་ཕྱིར་མི་
ལྡོག་པའི་རྟགས་སོ། །
དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། །དང་པོ་ནི།
གཟུགས་ལ་སོགས་པའི་ཆོས་རྣམས་ལ་བདེན་འཛིན་ཀུན་བཏགས་མངོན་གྱུར་པ་དག་ལས་
ལྡོག་པ་སོགས་རྟགས་རྣམ་པ་ཉི་ཤུར་མདོ་ལས་བརྗོད་པ་ཡིས་ངེས་པར་འབྱེད་པའི་ཡན་ལག་
སྦྱོར་ལམ་ལ་གནས་པའི་བྱང་སེམས་སློབ་པ་དབང་རྣོན་རྫོགས་བྱང་ལས་ཕྱིར་མི་ལྡོག་པའི་
རྟགས་ཀྱི་མཚན་ཉིད་འདི་དག་ཡིན་པར་གསུངས་པ་ལྟར་ཤེས་པར་བྱའོ། །གཉིས་པ་ལ།
སྦྱོར་ལམ་དྲོད་ལ་གནས་པའི་བྱང་སེམས་དབང་རྣོན་དེས་ཆོས་ཐམས་ཅད་དོན་དམ་པར་ངོ་བོ་
ཉིད་མེད་པར་རྟོགས་པས་རྗེས་ཐོབ་ཏུའང་གཟུགས་ལ་སོགས་པའི་ཆོས་རྣམས་ལ་བདེན་
འཛིན་མངོན་གྱུར་པ་ཕལ་ཆེར་ལས་ལྡོག་པ་ཞེས་བྱ་བའི་ཕྱིར་མི་ལྡོག་པའི་རྟགས་དང༌ །
མཆོག་གསུམ་གྱི་ཡོན་ཏན་ཇི་བཞིན་ཤེས་ནས་ཡིད་ཆེས་ཀྱི་དད་པ་ཐོབ་པས་སྐྱབས་གནས་ཡང་
དག་ལ་དེ་ཡིན་མིན་གྱི་ཐེ་ཚོམ་མངོན་གྱུར་པ་ཟད་པས་དགེ་སྦྱོང་དང་བྲམ་ཟེ་སོགས་གཞན་ལ་
མི་བསྟེན་པ་དང་། མི་ཁོམ་པའི་གནས་སུ་མི་སྐྱེ་བའི་སྨོན་ལམ་གྲུབ་པས་ཆོས་སྒྲུབ་པ་ལ་མི་
དལ་བ་བརྒྱད་ཟད་པ་དང་། སྙིང་རྗེས་ཡིད་གདུངས་པའི་སྒོ་ནས་བདག་ཉིད་དགེ་བ་བཅུའི་
ལས་ཀྱི་ལམ་ལ་གནས་ཤིང་གདུལ་བྱ་གཞན་དག་དེ་ལ་འགོད་པ་དང་། བདག་གཞན་
གྱི་བདེ་སྡུག་བསམ་པ་ཐག་པས་བརྗེ་བ་ཉིད་ཀྱིས་དགེ་འབྲས་སེམས་ཅན་ཁོ་ན་ལ་སྨིན་པར་
བསྔོས་པ་གཞན་གྱི་རྟེན་གྱི་སྦྱིན་སོགས་ལ་རང་གནས་པ་དང༌། ཆོས་རྣམས་ཀྱི་གནས་
ལུགས་སྒོམ་བྱུང་གིས་རྟོགས་པས་སྟོང་ཉིད་ཟབ་མོའི་དོན་ལའང་སོམ་ཉི་མངོན་གྱུར་བ་མེད་པ་
དང་། སྒོ་གསུམ་གྱི་སྤྱོད་པ་གཞན་ལ་ཕན་པ་ཉིད་དུ་ཞུགས་པས་བྱམས་པས་བསླངས་པའི་
ལུས་དང་ངག་གི་ལས་སོགས་དང་ལྡན་པ་དང་། གཞན་དོན་དུ་བསླབ་གསུམ་ལ་བརྩོན་པའི་
སྦྱོར་བ་ཕུན་སུམ་ཚོགས་པས་དེ་དག་གི་བར་གཅོད་འདོད་འདུན་དང་གནོད་སེམས་དང་གཉིད་
རྨུགས་དང་རྒོད་འགྱོད་དང་ཐེ་ཚོམ་སྟེ་སྒྲིབ་པ་ནི་རྣམ་པ་ལྔ་པོ་དང་མི་འགྲོགས་པ་དང༌།
གཉེན་པོ་སྟོང་ཉིད་བསྒོམས་པས་མ་རིག་པ་དང་ལྟ་ངན་ལ་སོགས་པའི་བག་ལ་ཉལ་ཀུན་
ཉམས་སྨད་པའི་སྒོ་ནས་འཇོམས་པ་དང༌། ལོག་པའི་ཡུལ་ལ་སེམས་མ་ཡེངས་པར་རྟག་ཏུ་
མཉམ་པར་བཞག་པས་སྤྱོད་ལམ་ཀུན་ཏུ་དྲན་པ་དང་ནི་ཤེས་བཞིན་ལྡན་པ་དང༌། ཕྱི་ནང་
223

གི་གཙང་སྦྲ་ཀུན་ཏུ་སྤྱོད་པ་གོམས་པས་ཆོས་གོས་དང་མལ་ཆ་ལ་སོགས་པ་ཡོངས་སུ་སྤྱད་པ་
ཐམས་ཅད་དམ་པས་སྨད་དུ་མེད་པས་གཙང་བ་སྟེ་དྲོད་ལ་གནས་པའི་ཕྱིར་མི་ལྡོག་པའི་རྟགས་
བཅུ་གཅིག་དང་། དྲོད་མན་ཆད་ལས་འཕགས་པའི་དགེ་རྩ་ཐོབ་པས་ལུས་ལ་སྲིན་བུ་བརྒྱད་ཁྲི་
པོའི་རིགས་རྣམས་མི་འབྱུང་བའི་ཕྱིར་མི་ལྡོག་པའི་རྟགས་དང་། ལྷག་བསམ་རྣམ་དག་གི་
དགེ་རྩ་དག་པས་གཡོ་སྒྱུས་བསླང་བའི་རང་དོན་ཡིད་བྱེད་ཀྱི་གྱ་གྱུ་མེད་པའི་སེམས་དང་ལྡན་
པ་དང༌། རྙེད་བཀུར་གྲགས་པ་སོགས་ལ་མི་ལྟ་བས་གོས་ཕྱག་དར་ཁྲོད་པ་སོགས་སྦྱངས་
པའི་ཡོན་ཏན་བཅུ་གཉིས་པོ་རྣམས་ནི་ཡང་དག་པར་ལེན་པ་དང་། སྦྱིན་སོགས་ཀྱི་སྤྱོད་པ་ཉན་
རང་ལས་ཁྱད་པར་དུ་འཕགས་པ་བསྒྲུབས་པས་དེ་དག་དང་འགལ་བའི་སེར་སྣ་དང་འཆལ་
ཚུལ་མེད་པ་སོགས་དང༌། ཆོས་ཐམས་ཅད་ཆོས་དབྱིངས་ལས་མི་འདའ་བས་ཅི་བྱེད་ཐམས་
ཅད་ཆོས་ཉིད་དང་མི་འགལ་བར་ཤེར་ཕྱིན་གྱི་རྣལ་འབྱོར་དང་ལྡན་པར་འགྲོ་བ་ཉིད་དང་།
སྙིང་རྗེས་འགྲོ་བ་ཐམས་ཅད་བུ་གཅིག་པ་ལྟར་བདག་གིར་བྱས་ནས་བདག་གཞན་བརྗེ་བ་
གོམས་པས་སེམས་ཅན་གཞན་གྱི་དོན་དུ་དམྱལ་བ་ཚོལ་ཞིང་དེར་འགྲོ་བར་ཡང་འདོད་པ་སྟེ་
རྩེ་མོ་ལ་གནས་པའི་ཕྱིར་མི་ལྡོག་པའི་རྟགས་དྲུག་དང་། རང་གི་གནས་ལུགས་རྟོགས་པ་ལ་
གཏིང་ཚུགས་པའི་ཡིད་ཆེས་ཡོད་པས་ལམ་གཞན་ལ་སྟོན་པ་གཞན་གྱིས་བཀྲི་བར་མི་བཏུབ་
པ་དང༌། སངས་རྒྱས་འཐོབ་བྱེད་ཐབས་ཤེས་གཉིས་ལྡན་གྱི་ལམ་མ་ནོར་བ་ལ་རང་མཁས་
པས་ཟས་གཅོད་པ་དང་མེ་ལྔ་བསྟེན་པ་སོགས་ལམ་ལོག་པ་གཞན་ལམ་ལྟར་བཅོས་པ་ཉེ་བར་
སྟོན་པའི་བདུད་ལ་བདུད་ཉིད་ཅེས་བྱ་བར་རྟོགས་པ་སྟེ་བཟོད་པ་ལ་གནས་པ་ཕྱིར་མི་ལྡོག་
པའི་རྟགས་གཉིས་དང༌། སྦྱིན་སོགས་ཀྱི་སྤྱོད་པ་ཐམས་ཅད་ལ་འཁོར་གསུམ་གྱི་དྲི་མ་དག་
པས་སྒོ་གསུམ་གྱི་བྱ་བ་ཐམས་ཅད་སངས་རྒྱས་དགྱེས་པའི་སྤྱོད་པ་ཞེས་བྱ་བ་ནི་ཆོས་མཆོག་
ལ་གནས་པ་ཕྱིར་མི་ལྡོག་པའི་རྟགས་གཅིག་སྟེ་དེ་ལྟར་རྟགས་ནི་ཉི ཤུ་པོ་དེ་དག་གིས་དྲོད་
དང་རྩེ་མོ་བཟོད་པ་དང་བཅས་པ་དང་ཆོས་ཀྱི་མཆོག་རྣམས་ལ་གནས་པའི་བྱང་སེམས་རྣམས་
ནི་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཉིད་ཡིན་པར་ཤེས་པར་བྱའོ། །
གཉིས་པ་མཐོང་ལམ་ཕྱིར་མི་ལྡོག་པའི་རྟགས་བཤད་པ་ལ་གཉིས། མདོར་བསྟན་
པ། རྒྱས་པར་བཤད་པའོ། །དང་པོ་ནི། བྱང་སེམས་མཐོང་ལམ་པ་དབང་འབྲིང་གི་
རྒྱུད་ཀྱི་མཐོང་བའི་ལམ་སྡུག་བདེན་སོགས་ཀྱི་ཆོས་ཉིད་ལ་དམིགས་པའི་ཆོས་ཤེས་པ་དང་།

རྗེས་སུ་ཤེས་པའི་བཟོད་པ་བརྒྱད་དང་ཆོས་ཤེས་པ་དང་རྗེས་སུ་ཤེས་པའི་ཤེས་པ་བརྒྱད་དེ་
སྐད་ཅིག་མ་བཅུ་དྲུག་གིས་བསྡུས་པའི་ཐབས་ཤེས་ཁྱད་པར་ཅན་དང་། དེས་དྲངས་པའི་
རྗེས་ཐོབ་ཏུ་ལུས་ངག་གི་ཐ་སྙད་ཁྱད་པར་ཅན་འཆད་འགྱུར་བཅུ་དྲུག་འབྱུང་བ་དེ་རྣམས་ནི་
མཐོང་ལམ་ལ་གནས་པའི་བྱང་ཆུབ་སེམས་དཔའ་དབང་འབྲིང་དེ་དག་རྫོགས་བྱང་ལས་ཕྱིར་
མི་ལྡོག་པའི་རྟགས་ཀྱི་མཚན་ཉིད་ཡིན་པར་ཤེས་པར་བྱའོ། །གཉིས་པ་ནི། ཆོས་ཐམས་
ཅད་དོན་དམ་པར་རང་གི་མཚན་ཉིད་ཀྱིས་སྟོང་པ་ཉིད་མངོན་སུམ་དུ་རྟོགས་པས་གཟུགས་ལ་
སོགས་པའི་ཆོས་རྣམས་སུ་བདེན་པར་ཞེན་པའི་འདུ་ཤེས་ཀུན་བཏགས་ས་བོན་བཅས་ཕལ་
ཆེར་ལྡོག་པ་དང༌། སངས་རྒྱས་སོགས་ཀྱིས་བྱིན་གྱིས་བརླབས་པས་ཀུན་རྫོབ་དང་དོན་
དམ་པའི་བྱང་ཆུབ་ཀྱི་སེམས་གཉིས་ལས་བདུད་ཀྱིས་དབྱེ་བར་མི་ནུས་པའི་བྱང་ཆུབ་ཀྱི་སེམས་
བརྟན་པ་དང་། ཐེག་ཆེན་སེམས་བསྐྱེད་དང་སྨོན་ལམ་སོགས་ཁྱད་པར་ཅན་བསྒྲུབས་པས་
ཐེག་པ་དམན་པ་དག་ལས་སེམས་རྣམ་པར་ལོག་ཅིང་རྣམ་མཁྱེན་ཡིད་བྱེད་དང་མི་འབྲལ་བ་
དང༌། སྟོང་ཉིད་མངོན་སུམ་དུ་རྟོགས་པའི་ཡེ་ཤེས་ཀྱི་མཐུས་བསམ་གཏན་བཞི་དང་གཟུགས་
མེད་བཞི་ལ་སོགས་པའི་ཏིང་ངེ་འཛིན་ལ་སྙོམས་པར་འཇུག་ཀྱང་དེའི་དབང་གིས་གཟུགས་
ཁམས་སོགས་སྐྱེ་བའི་རྒྱུའི་ཡན་ལག་ཡོངས་སུ་ཟད་པ་དང་བཞི་ནི་རིམ་པར་སྡུག་བསྔལ་ཆོས་
བཟོད་ཆོས་ཤེས་དང་རྗེས་བཟོད་རྗེས་ཤེས་བཞི་ལ་བརྟེན་ནས་འབྱུང་བའི་ཕྱིར་མི་ལྡོག་པའི་
རྟགས་དང༌། མཐོང་སྤང་གིས་བསྡུས་པའི་མི་དགེ་བ་དང་བྲལ་བ་ཉིད་ཀྱིས་ཤིན་སྦྱངས་ཐོབ་
པས་ལུས་སེམས་ལས་སུ་རུང་བའི་ཡང་པ་ཉིད་དང་ནི། སེམས་ཅན་གདུལ་བ་ལ་མཁས་པའི་
མཐུས་འདོད་པའི་ཡོན་ཏན་ལ་ཉེ་བར་སྤྱོད་ཀྱང་དེ་ལ་མི་ཞེན་པའི་ཐབས་མཁས་དང་ལྡན་པ་
དང་། ཁྱིམ་དུ་གནས་ནས་འདོད་པའི་ཡུལ་ལྔ་ལ་སྤྱོད་པའི་ཉེས་དམིགས་མཐོང་བས་ཁྱིམ་
ནས་བྱུང་སྟེ་རྟག་ཏུ་ཚངས་པར་སྤྱོད་པ་ལ་གནས་པ་ཉིད་དང་། བྱང་ཆུབ་ཀྱི་སེམས་མི་བརྗེད་པ་
ལ་དབང་ཐོབ་པའི་སྐྱེས་བུ་དམ་པའི་ངང་ཚུལ་གྱིས་འཚོ་བའི་ཡོ་བྱད་ལོག་པའི་འཚོ་བ་དང་མ་
འབྲེལ་བར་རྣམ་པར་དག་ཅིང་བུད་མེད་དབང་དུ་སྡུད་པ་སོགས་མི་བྱེད་པ་ཉིད་དང་བཞི་ནི་
རིམ་པར་ཀུན་འབྱུང་ཆོས་བཟོད་སོགས་བཞི་ལ་བརྟེན་པའི་ཕྱིར་མི་ལྡོག་པའི་རྟགས་དང་།།
ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པ་ལ་གནས་པས་ཕུང་ཁམས་སྐྱེ་མཆེད་

སུ་སྦྱོར་བའི་གནས་པ་སོ་སོར་བཀག་པ་དང༌། མཐོང་ལམ་གྱི་མི་མཐུན་ཕྱོགས་མཐོང་སྤང་
གི་ས་བོན་ཅི་རིགས་བསལ་བས་མཐོང་ལམ་སོགས་རྟོགས་པའི་བར་ཆད་བྱེད་པའི་ཆོས་དགེ་
བའི་ནོར་འཕྲོག་པའི་རྐུན་པོ་ལྟ་བུ་རྣམས་ཀྱི་གཏམ་ལ་སྦྱོར་བ་དང་རྗེས་སུ་སྦྱོར་བའི་གནས་པ་
སོ་སོར་བཀག་པ་དང་། བྱང་ཆུབ་ཀྱི་ཚོགས་ལ་མང་ཉུང་དུ་བདེན་པར་ཞེན་པའི་རྣམ་རྟོག་
གི་སྐྱོན་ཤེས་པས་བྱང་ཆུབ་ཀྱི་རྒྱུའི་ཚོགས་སྦྱིན་པ་སོགས་དམག་ལྟ་བུའི་གཏམ་ལ་སྦྱོར་བ་དང་
རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། གྲོང་གི་སྒྲས་བསྟན་པའི་དབང་པོ་དང་གྲོང་
ཁྱེར་གྱི་སྒྲས་བསྟན་པའི་དབང་རྟེན་དང་གྲོང་རྡལ་གྱི་སྒྲས་བསྟན་པའི་དབང་ཡུལ་དང་སྐྱེས་བུ་
ལ་སོགས་པ་དང་བཅས་པ་ཡི་སྒྲས་བསྟན་པའི་རྣམ་ཤེས་ཏེ་དེ་རྣམས་ལ་ཡུལ་དང་ཡུལ་ཅན་དུ་
བདེན་པར་ཞེན་པ་སྤང་བྱ་དང་། དེ་ལྟ་བུའི་གཟུང་བ་ཡུལ་དང་འཛིན་པ་ཡུལ་ཅན་རྣམས་
བདེན་མེད་དུ་རྟོགས་པའི་གཉེན་པོ་ཡེ་ཤེས་གཉིས་སྤང་གཉེན་དུ་གཡུལ་འགྱེད་པ་ལ་སྦྱོར་བ་
དང་རྗེས་སུ་སྦྱོར་བའི་གནས་པ་སོ་སོར་བཀག་པ་དང་བཞི་ནི་རིམ་པར་འགོག་པ་ཆོས་བཟོད་
སོགས་བཞི་ལ་བརྟེན་པའི་ཕྱིར་མི་ལྡོག་པའི་རྟགས་སོ། །ཡང་ཕྱི་མ་འདིའི་སྐབས་སྤྱིར་སྤང་
གཉེན་གཡུལ་འགྱེད་པ་ལ་བདེན་ཞེན་གྱི་སྦྱོར་བ་བཀག་པའི་འགོག་པ་རྗེས་ཤེས་སྔར་བསྟན་
ནས་དེའི་འོག་ཏུ་དེ་ལྟར་གཡུལ་བཀྱེ་བས་ཁམས་གསུམ་གྱི་རྣམ་སྨིན་གྱི་རྣམ་སྨིན་གྱི་རྒྱུ་བདེན་
འཛིན་བཀག་པའི་སྟོབས་ཀྱིས་འབྲས་བུ་ཟག་བཅས་ཀྱི་རྣམ་སྨིན་དབང་པོ་དབང་རྟེན་སོགས་
བཞི་ལོགས་སུ་སྤོང་མི་དགོས་པར་རང་གི་ངང་གིས་སྦྱོར་བ་དང་རྗེས་སུ་སྦྱོར་བ་འགོག་པའང་
གསུངས་སོ། །དེ་ལ་དབང་པོ་ནི་རྣམ་ཤེས་ཀྱི་སྐྱེས་བུའི་གནས་ཡིན་པས་གྲོང་དང༌།
དབང་རྟེན་ནི་གྲོང་ཁྱེར་ལ་རྟེན་པའི་གྲོང་ལྟ་བུའི་དབང་པོའོ་གནས་དང་། གྲོང་རྡལ་སྐྱེ་བོ་
དུ་མའི་སྤྱོད་ཡུལ་ཡིན་པ་ལྟར་དབང་ཡུལ་ནི་རྣམ་ཤེས་དྲུག་གི་སྤྱོད་ཡུལ་ཡིན་པས་དེ་གྲོང་རྡལ་
གྱི་སྒྲས་བསྟན་ལ། བརྒྱད་སྟོང་པར་རྒྱལ་བློན་གྱི་གཏམ་གསུངས་པ་ནི་བདག་དང་བདག་གིར་
འཛིན་པ་མཚོན་པའོ། །འགོག་པ་ཤེས་པའི་སྐབས་གཏམ་ཞེས་སྨོས་པ་ནི་མིང་ལ་བདེན་
པར་ཞེན་པའི་གཉེན་པོ་སྟོན་པ་སྟེ་དོན་ལ་ཞེན་པ་ནི་སྡུག་ཀུན་ཤེས་པའི་སྐབས་བཅོམ་ཟིན་
པས་སོ། །ལམ་ཆོས་བཟོད་ལ་བརྟེན་ནས་སྦྱིན་སོགས་ཀྱི་ཁྱད་པར་འཁོར་གསུམ་དང་བྲལ་
བར་རྟོགས་པས་སེར་སྣ་དང་འཆལ་བའི་ཚུལ་ཁྲིམས་ལ་སོགས་པའི་གཏམ་ལ་སྦྱོར་བ་དང་
རྗེས་སུ་སྦྱོར་བ་ཡི་གནས་པ་སོ་སོར་བཀག་པ་ཆོས་རྣམས་ངོ་བོ་རྒྱུ་འབྲས་བདེན་པས་སྟོང་པའི་

རྣམ་ཐར་སྒོ་གསུམ་གྱི་ངོ་བོར་རྟོགས་པས་རྟོགས་པའི་ཆོས་ལམ་དང་འབྲས་བུས་བསྡུས་པ་གང་
ལའང་བདེན་པར་གྲུབ་པ་ནི་རྡུལ་ཙམ་ཡང་མི་དམིགས་པ་ཉིད་དང་། རང་གི་རྒྱུད་ལ་ཐོབ་
པའི་རྟོགས་པའམ་ས་ལ་ཡིད་ཆེས་ཀྱི་ངེས་པ་ཐོབ་པ་ཉིད་ཀྱིས་གཞི་ལམ་རྣམ་པ་གསུམ་སྐྱེ་མེད་
དུ་རྟོགས་པའི་མཁྱེན་གསུམ་གྱི་བདག་ཉིད་ཀྱི་ས་གསུམ་ལ་ནི་ཐེ་ཚོམ་མེད་པར་གནས་པ་དང་།
མཐའ་གཅིག་ཏུ་ཐེག་ཆེན་ལ་གཞོལ་ཞིང་སེམས་བསྐྱེད་བརྟན་པས་རྣམ་མཁྱེན་འཐོབ་བྱེད་ཀྱི་
ཆོས་ཀྱི་དོན་དུ་སྲོག་གཏོང་བ་ལ་སེར་སྣ་དང་སྡུག་བསྔལ་མི་འབྱུང་བ་དང་བཞི་ནི་རིམ་པར་
ལམ་ཆོས་བཟོད་སོགས་བཞི་ལ་བརྟེན་པའི་ཕྱིར་མི་ལྡོག་པའི་རྟགས་ཏེ། དེ་འདྲའི་སྐད་
ཅིག་མ་བཅུ་དྲུག་པོ་རྣམས་ནི་བློ་ལྡན་བྱང་ཆུབ་སེམས་དཔའ་མཐོང་བའི་ལམ་ལ་གནས་པ་
རྣམས་ཀྱི་རྫོགས་བྱང་ལས་ཕྱིར་མི་ལྡོག་པའི་རྟགས་དག་ཡིན་ནོ། །འདི་དང་སྔར་མདོར་
བསྟན་གྱི་སྐབས་གཉིས་ཀར་མཐོང་ལམ་མཉམ་གཞག་གི་སྐབས་ཀྱི་ཡེ་ཤེས་སྐད་ཅིག་མ་བཅུ་
དྲུག་པོ་དེ་དག་རྟགས་སུ་བཤད་པ་ནི། རྒྱུ་ལ་འབྲས་བུའི་མིང་གིས་བཏགས་ནས་བསྟན་པ་
སྟེ་མཉམ་གཞག་གི་སྐབས་ཀྱི་སྐད་ཅིག་མ་བཅུ་དྲུག་གི་སྟོབས་ཀྱིས་རྗེས་ཐོབ་ཏུ་བཤད་ཟིན་གྱི་
ལུས་ངག་གི་ཐ་སྙད་ཁྱད་པར་ཅན་བཅུ་དྲུག་འབྱུང་ལ་རྟགས་སུ་འགྲོ་རྒྱུ་ནི་དེ་དག་ཡིན་ནོ། །
དེས་ན་འདི་ལྟར་འདོགས་པའི་རྒྱུ་མཚན་ཡང་དེ་ཡིན་ཏེ་འབྲེལ་བ་རྒྱུ་མཚན་དུ་བྱས་པའོ། །
བཏགས་པའི་དགོས་པ་ནི། འཕགས་པ་རྣམས་ཀྱི་རྗེས་ཐོབ་ཀྱི་དུས་ཀྱི་ལུས་ངག་གི་ཐ་སྙད་
རྣམས་གདུལ་བྱ་འདུལ་བའི་དགོས་དབང་མ་གཏོགས་རྣམ་པ་ཐམས་ཅད་དུ་མཉམ་གཞག་གི་
རྟོགས་པ་དང་རྗེས་སུ་མཐུན་པ་ཁོ་ནར་གོ་བའི་ཆེད་དོ། །དངོས་ལ་གནོད་བྱེད་ནི། མཉམ་
གཞག་གི་ཡེ་ཤེས་སྐད་ཅིག་མ་བཅུ་དྲུག་ནི་གཞན་གྱིས་རྟོགས་པའི་ཡུལ་དུ་མ་གྱུར་པས་སོ། །
གསུམ་པ་སྒོམ་ལམ་ཕྱིར་མི་ལྡོག་པའི་རྟགས་བཤད་པ་ལ་གཉིས། ཞར་བྱུང་སྒོམ་
ལམ་བཤད་པ། ཕྱིར་མི་ལྡོག་པའི་རྟགས་ཀྱི་ཁྱད་པར་དངོས་བཤད་པའོ། །དང་པོ་ལ་
གསུམ་ལས། དང་པོ་སྒོམ་ལམ་གྱི་ཁྱད་པར་ནི། ཐེག་ཆེན་སྒོམ་པའི་ལམ་ནི་གནས་
ལུགས་ཟབ་མོའི་དོན་ལ་ཆེས་ཆེར་ཞུགས་པས་ན་ཟབ་པ་ཞེས་བྱ་སྟེ་ཐབས་ཁྱད་པར་ཅན་གྱི་སྒོ་
ནས་ཟབ་མོའི་དོན་མངོན་སུམ་དུ་རྟོགས་པས་སོ། །གནས་ལུགས་ཟབ་མོ་དེ་གང་ཞེ་ན།
སྟོང་པ་ཉིད་དང་། ལ་སོགས་ཞེས་པས་བསྟན་པ། མཚན་མེད། སྨོན་མེད། མངོན་
པར་འདུ་བྱ་བ་མེད། སྐྱེ་མེད། འགག་མེད། ཆགས་བྲལ། འགོག་པ། ཞི་

བ། མི་གནས་པའི་དེ་བཞིན་ཉིད། ཡང་དག་མཐའ་སྟེ་བཅུ་གཅིག་གོ །དེ་དག་ཟབ་
པའི་རྒྱུ་མཚན་གང་ཞེ་ན། སྟོང་པ་ཉིད་ལ་སོགས་པ་དེ་དག་ནི་ཟབ་པ་ཡིན་ཏེ། བདེན་
པར་གྲུབ་པའི་སྒྲོ་འདོགས་པ་དང་ཐ་སྙད་དུའང་མེད་པའི་སྐུར་པའི་མཐའ་གཉིས་ཀ་ལས་གྲོལ་
བ་ཉིད་ཀྱི་ཕྱིར་ཏེ། སྟོང་ཉིད་ལ་སོགས་པ་དེ་དག་ལའང་དོན་དམ་པར་གཟུགས་སོགས་
མེད་པ་དང་སྟོང་ཉིད་ལ་སོགས་པ་དེ་དག་དོན་དམ་པར་གཟུགས་སོགས་ལས་གཞན་པའང་མ་
ཡིན་པས་སོ། །དེས་ན་སྒྲོ་སྐུར་དང་བྲལ་བའི་གནས་ལུགས་དེ་སྟོང་ཉིད་ལ་སོགས་པས་ཁྱད་
པར་དུ་བྱས་པའི་དབྱིངས་ཡིན་པའི་ཕྱིར་ཟབ་པ་ཉིད་དུ་གྲུབ་བོ། །དེ་ལྟར་རྐང་པ་དང་པོས་
ཟབ་པ་སྒོམ་ལམ་གྱི་ཁྱད་པར་དང་། གཉིས་པས་ཟབ་པ་རང་གི་ངོ་བོ་དང་། རྐང་པ་ཕྱི་
མ་གཉིས་ཀྱིས་ཟབ་པའི་རྒྱུ་མཚན་བསྟན་ཏོ། །གཉིས་པ་ཁྱད་གཞི་སྒོམ་ལམ་ལ། དམིགས་
པ་ནི། ཐེག་ཆེན་གྱི་ངེས་འབྱེད་ཡན་ལག་སྟེ་སྦྱོར་ལམ་དང་མཐོང་བའི་ལམ་དང་སྒོམ་
པའི་ལམ་ཉིད་ཀྱིས་སྔར་མཐོང་བའི་དོན་མཁྱེན་གསུམ་གྱི་རྣམ་པ་རྣམས་དང་ལམ་དེ་དག་གི་
རྟེན་སྟོང་ཉིད་ལ་སོགས་པའོ། །དམིགས་ཚུལ་གྱི་རྣམ་པ་ནི། དམིགས་པ་དེ་དག་ལ་
དམིགས་ནས་ལྟོས་པའི་རིགས་པ་སོགས་རིགས་པ་བཞིས་ཡང་དང་ཡང་དུ་སེམས་པ་དང༌།
འཇོག་པའི་སེམས་སོགས་ཞི་གནས་ཀྱི་སེམས་དགུས་ཡང་ཡང་འཇལ་བ་དང༌། འབྱེད་པ་
དང་རབ་ཏུ་རྣམ་པར་འབྱེད་པ་དང་ཡོངས་སུ་རྟོག་པ་དང་ཡོངས་སུ་དཔྱོད་པ་སྟེ་ལྷག་མཐོང་
བཞིས་ཡང་ཡང་ངེས་པར་རྟོག་པའམ། ཡང་ན་འགྲེལ་པ་ལྟར་ཐོས་བསམ་སྒོམ་གསུམ་གྱི་
ཤེས་རབ་གསུམ་མམ། ཏིང་ངེ་འཛིན་གྱི་སྦྱོར་དངོས་རྗེས་གསུམ་ལས་བྱུང་བའི་ཤེས་རབ་
གསུམ་པོ་དག་གིས་རིམ་པར་སེམས་པ་དང་འཇལ་བ་དང་ངེས་པར་རྟོགས་པའི་རྣམ་པ་ཅན་
ཡིན་ལ། དེ་ལྟ་བུའི་དམིགས་རྣམ་གྱི་ཁྱད་པར་དང་ལྡན་པའི་རྗེས་ལ་མངོན་རྟོགས་ནི་ཐེག་
ཆེན་གྱི་སྒོམ་པའི་ལམ་ཡིན་ནོ།། །།གསུམ་པ་སྒོམ་ལམ་གྱི་དབྱེ་བ་ལ་གཉིས། །དབྱེ་བ་
དངོས། དེ་ལ་རྩོད་པ་སྤོང་བའོ། །དང་པོ་ནི། ཐེག་ཆེན་སྒོམ་པའི་ལམ་དེ་ནི་ཡུན་
རིང་པོ་གྲངས་མེད་གཉིས་སུ་ས་བཅུ་དག་ཏུ་ཆུང་འབྲིང་ཆེན་པོའི་སྒོ་ནས་ཕྱེ་བའི་རྣམ་པ་དགུ་
རྒྱུན་ཆགས་སུ་འབྱུང་བ་ཡིན་ཏེ། སྒོམ་སྤང་གི་གཙོ་བོ་ཤེས་སྒྲིབ་དེ་ལ་རྩ་བའི་དབྱེ་བ་ཆེ་
འབྲིང་ཆུང་གསུམ་དང་། ཡན་ལག་གི་དབྱེ་བ་དེ་རེ་རེ་ལའང་ཆེ་འབྲིང་ཆུང་ངུའི་དབྱེ་བས་
དགུ་ཡོད་པའི་ཕྱིར་ན། དེ་དག་གི་གཉེན་པོ་ཁམས་གསུམ་ས་དགུ་ལ་བརྟེན་པའི་ཐེག་ཆེན་

སྒོ་ལམ་ཡང་རྩ་བའི་དབྱེ་བ་ཆུང་ངུ་དང་འབྲིང་དང་ཆེན་པོ་རྣམས་སུ་ཡོད་ལ། ཡན་ལག་གི་
དབྱེ་བ་དེ་དག་ལའང་ཆུང་ངུའི་ཆུང་ངུ་དང་ཆུང་ངུའི་འབྲིང་སོགས་ཀྱི་དབྱེ་བ་ཡིས་རྣམ་པ་ཐ་
དད་པ་དགུ་ཡོད་པས་ན་སྒོམ་ལམ་གྱི་དབྱེ་བའི་གྲངས་ནི་རྣམ་པ་དགུར་བཞེད་དོ། །ཤེས་སྒྲིབ་
ཀྱི་གཉེན་པོའི་སྒོ་ནས་སྒོམ་ལམ་གྱི་དབྱེ་བ་འཆད་པའི་རྒྱུ་མཚན་ནི་སྤང་བྱའི་གཙོ་བོའི་གཉེན་
པོའི་དབང་དུ་མཛད་པའོ། །སྤང་བྱ་ཆེ་རིམ་དང་གཉེན་པོ་ཆུང་རིམ་ནས་འབྱུང་བའི་སྤང་
གཉེན་གྱི་རིམ་པ་དེ་མི་འཐད་པའི་སྐྱོན་མེད་དེ། ཐོག་མར་གཉེན་པོ་ཆེན་པོ་སྐྱེ་མི་སྲིད་ཅིང་
གཉེན་པོ་ཆེན་པོ་སྐྱེས་པའི་དུས་སུ་སྤང་བྱ་ཆེན་པོ་མི་སྲིད་པས་སོ། །དེ་ནི་མུན་པ་ཆེན་པོ་
སྣང་བ་ཆུང་ངུས་སེལ་ལ་ཆུང་ངུ་ཆེན་པོས་སེལ་བ་སོགས་ཀྱི་དཔེས་ཀྱང་གྲུབ་བོ། །གཉིས་
པ་རྩོད་སྤོང་ལ་གཉིས་ལས། དང་པོ་གྲངས་ངེས་ལ་རྩོད་སྤོང་ནི། ཡུམ་མདོ་གསུམ་ལས་
སྒོམ་ལམ་གྱི་རྣམ་པ་རེ་རེའི་སྐབས་སུའང་འབྲས་བུ་བསོད་ནམས་གྲངས་མེད་གཞལ་མེད་ཚད་
མེད་སྐྱེ་བར་གསུངས་ལ་འབྲས་བུ་ནི་རྒྱུའི་རྗེས་སུ་བྱེད་པས་སྒོམ་ལམ་རྣམ་པ་དགུར་ཇི་ལྟར་
ངེས་ཞེས་རྩོད་དོ། །རྩོད་སྤོང་འདི་ལ། རྩ་བར། གྲངས་མེད་སོགས་རྐང་པ་བཞི་
ཡོད་པ་དེ་འཕགས་པའི་ལུགས་ལ་རྐང་པ་དང་པོ་གཉིས་རྩོད་པ་དང༌། ཕྱི་མ་གཉིས་དེའི་
ལན་དུ་མཛད་ཅིང་། སློབ་དཔོན་གྱིས་ལེ་བརྒྱད་མར་དེ་ལྟར་བཀོད་དེ་དེ་ནི་མདོའི་འབྲེལ་
གཙོ་བོར་མཛད་པ་ཡིན་ལ་དེའི་རྗེས་འབྲང་ཡང་མང་ངོ༌། །འོན་ཀྱང་སློབ་དཔོན་གྱི་འགྲེལ་
ཆུང་རྗེས་འབྲང་དང་བཅས་པ་ལྟར་ན། རྩོད་པ་ཁོངས་ནས་བཏོན་ཏེ། རྐང་པ་བཞི་ཀ་
ལན་དུ་བྱས་ལ། དེ་ནི་གཙོ་བོར་བསྟན་བཅོས་ལ་དོགས་པ་གཅོད་པའི་དབང་དུ་མཛད་པ་
སྟེ། དེ་ལྟར་ན། མདོ་ལས་འབྲས་བུ་བསོད་ནམས་གྲངས་མེད་གཞལ་མེད་ལ་སོགས་
པ་འབྱུང་བར་བསྟན་པ་རྣམས་དམ་པའི་དོན་དུ་སྟེ་དོན་དམ་པར་དེ་ལྟར་བཟོད་པའམ་འདོད་
པ་མ་ཡིན་པས་མི་འཐད་ཀྱང་། ཐ་སྙད་ཀུན་རྫོབ་ཙམ་དུ་ནི་སངས་རྒྱས་ཀྱིས་གདུལ་བྱ་ལ་
ཐུགས་བརྩེ་བའི་རྒྱུ་མཐུན་གྱི་འབྲས་བུ་གསུང་རབ་ལས་གྲངས་ཇི་ལྟར་བསྟན་པ་དེ་དག་ཐུབ་
པ་བཞེད་ཅེས་དོན་དམ་ལ་ལྟོས་དེ་རྟགས་མ་གྲུབ་དང་ཀུན་རྫོབ་ལ་ལྟོས་ཏེ་ཁྱབ་པ་མ་གྲུབ་པའི་
ལན་མཛད་དོ། །དེའང་སྒོམ་ལམ་གྱི་དབྱེ་བ་དགུར་གྲངས་ངེས་པ་ནི་རྫས་སམ་རིགས་ཀྱི་
དབང་དུ་བྱས་པ་ཡིན་ལ། འབྲས་བུ་གྲངས་མེད་སོགས་གསུངས་པ་ནི་ལྡོག་པ་ཐ་དད་པ་
ཙམ་གྱི་དབང་དུ་བྱས་ནས་གདུལ་བྱ་སྤྲོ་བ་བསྐྱེད་པའི་ཆེད་དུ་སྟོན་པའི་ཐུགས་བརྩེ་བས་བསྟན་

པའོ། །དེས་ན་སྒོམ་ལམ་དགུར་གྲངས་མ་ངེས་པའི་མང་པོ་ཐལ་བར་མི་འགྱུར་ཞིང་སྔ་ཕྱི་
གཉིས་འགལ་བར་ཡང་མི་འགྱུར་རོ། །གཉིས་པ་སྒོམ་ལམ་གྱི་བྱེད་པ་ལ་རྩོད་པ་སྤོང་བ་ལ།
རྩོད་པ་ནི། མདོ་ལས་ཆོས་ཐམས་ཅད་དོན་དམ་པར་བརྗོད་བྲལ་གྱི་སྟོང་ཉིད་དུ་བསྟན་
པ་ལ། འོ་ན་དངོས་པོ་ཐམས་ཅད་ཅེས་སམ་སྒོམ་ལམ་གྱི་དངོས་པོ་དོན་དམ་པར་བརྗོད་དུ་
མེད་པ་ལ་སྤང་བྱའི་ཕྱོགས་ཉམས་པ་དང་ནི་གཉེན་པོའི་ཕྱོགས་འཕེལ་དུ་མི་རུང་བས་ཁྱབ་ལ།
དེའི་ཕྱིར་ཐེག་ཆེན་སྒོམ་ལམ་ཞེས་བྱ་བའི་ལམ་གྱིས་ནི་སྤང་བྱ་དགུ་ཅི་ཞིག་ཉམས་ཤིང་གཉེན་
པོ་ཡེ་ཤེས་དགུ་ཅི་ཞིག་ཐོབ་སྟེ་མི་འཐོབ་བོ་ཞེ་ན། དེའི་ལན་ནི། དཔེར་ན་བླ་མེད་བྱང་
ཆུབ་དོན་དམ་པར་མེད་ཀྱང་ཐ་སྙད་དུ་གདུལ་བྱའི་དོན་བྱེད་པ་ཇི་ལྟ་བ་དེ་བཞིན་དུ་ཐེག་ཆེན་
སྒོམ་ལམ་འདི་ཡང་ནི་དོན་དམ་པར་མེད་མོད་ཀྱི། ཐ་སྙད་དུ་སྤང་བྱ་ཉམས་པ་དང་གཉེན་
པོ་འཕེལ་བ་སོགས་འདོད་པའི་དོན་སྒྲུབ་པར་བྱེད་པ་འཐད་དོ་ཞེས་ཀུན་རྫོབ་ཏུ་ཁྱབ་མེད་ཀྱི་
ལན་བཏབ་པ་སྟེ་འདིས་སྣང་ཚོད་དུ་ཉམས་འཕེལ་བྱེད་པ་བསྟན་ལ། བྱང་ཆུབ་དེ་ཇི་ལྟ་བུ་
ཞེ་ན། བྱང་ཆུབ་ཀྱི་ཡིན་ལུགས་དེ་ནི་ཆོས་ཐམས་ཅད་ཀྱི་དེ་བཞིན་ཉིད་ཀྱི་མཚན་ཉིད་ཡིན་
ལ། དེ་བཞིན་དུ་སྒོམ་ལམ་དེ་ཡང་དེ་བཞིན་ཉིད་དེ་ཡི་མཚན་ཉིད་དུ་བཞེད་པས་ཡིན་
ལུགས་ལ་ལྟོས་ཏེ་ཉམས་འཕེལ་མེད་པར་འདོད་ཅེས་ལན་བཏབ་སྟེ་འདིར་རང་བཞིན་ལ་
ཉམས་འཕེལ་མེད་པ་བསྟན་ཏོ། །ཡང་འདིའི་རྐང་པ་ཕྱི་མ་གཉིས་ཀྱིས་བྱང་ཆུབ་དང་
སྒོམ་ལམ་གཉིས་དཔེ་དོན་མཚུངས་པར་བསྟན་པ་ཙམ་ལས་དོན་དམ་དུ་འདོད་ལན་དེ་རྩ་བས་
དངོས་སུ་མ་བསྟན་པར་ཤུགས་ལ་འཕངས་པར་བཞེད་པའང་ཡོད་དོ། །དེ་དག་དོན་དམ་ལ་
ལྟོས་པའི་རྩོད་སྤོང་ངོ༌། །ཡང་ཀུན་རྫོབ་ལ་ལྟོས་པའི་རྩོད་སྤང་ནི། ཁོ་ན་རེ།
ཐེག་ཆེན་ཀུན་རྫོབ་སེམས་བསྐྱེད་དང་དོན་དམ་སེམས་བསྐྱེད་གཉིས་ཀྱིས་བྱང་ཆུབ་སྐྱེད་པ་མི་
འཐད་དེ། སེམས་བསྐྱེད་པ་ནི་སྔ་མས་བྱང་ཆུབ་སྐྱེད་པར་བྱེད་པ་རིགས་པ་མིན་པ་ཕྱི་མས་
ཀྱང་དེ་སྐྱེད་པ་རིགས་པ་མ་ཡིན་ཞེས་སེམས་བསྐྱེད་སྐད་ཅིག་སྔ་ཕྱི་རེ་རེས་བྱང་ཆུབ་མི་སྐྱེད་པ་
དང༌། ཡང་སེམས་བསྐྱེད་སྐད་ཅིག་སྔ་ཕྱི་ཅིག་ཅར་དུ་འབྱུང་བས་མི་སྐྱེད་པ་དང་། སྐད་
ཅིག་སྔ་ཕྱི་རིམ་གྱིས་འབྱུང་བས་ཀྱང་མི་སྐྱེད་པའི་ཕྱིར་ཞེས་བྱང་ཆུབ་སྐྱེད་ཚུལ་གསུམ་ཀ་མི་
འཐད་ཅེས་རྩོད་དོ།། དེ་དག་གི་སྒྲུབ་བྱེད་ཀྱང་། རིམ་པར། དང་པོ་སྐད་ཅིག་སྔ་ཕྱི་རེ་
རེས་མི་སྐྱེད་པ་ནི་བྱང་ཆུབ་ཀྱི་རྒྱུ་ཚོགས་མ་ཚང་བ་སོགས་ཀྱི་ཕྱིར་དང་། གཉིས་པས་མི་

སྐྱེད་པ་ནི་དེ་འདྲ་མི་སྲིད་པའི་ཕྱིར་དང་། གསུམ་པས་མི་སྐྱེད་པ་ནི་དེ་དག་ཕན་ཚུན་འབྲེལ་
བ་མེད་པའི་ཕྱིར་ཏེ་སེམས་ཕྱི་མ་བྱུང་མ་ཐག་ཏུ་སྔ་མ་འཇིག་པས་སོ་ཞེས་ཟེར་རོ། །དེ་ལྟར་
རྒོལ་བ་གསུམ་གྱི་དང་པོ་མདོ་དང་རྩ་བས་དངོས་བསྟན་དང་ཕྱི་མ་གཉིས་འགྲེལ་པར་བཤད་
པའོ། །འདིར་སྒོམ་ལམ་གྱིས་བྱང་ཆུབ་སྐྱེད་པ་དགག་དགོས་པ་ལ་སེམས་བསྐྱེད་ཀྱིས་བྱང་
ཆུབ་སྐྱེད་པ་བཀག་པ་ཇི་ལྟར་ཡིན་སྙམ་ན། དེ་ནི་སྔར་བྱང་ཆུབ་ཇི་ལྟ་དཔེར་བསྟན་པའི་
བྱང་ཆུབ་ལ་རྩོད་དེ། དཔེ་དེ་གྲུབ་ན་སྒོམ་ལམ་གྱིས་ཉམས་འཕེལ་བྱེད་པ་འགྲུབ་ཀྱང་དེ་
མི་འགྲུབ་སྟེ་བྱང་ཆུབ་འཐོབ་ན་སེམས་བསྐྱེད་ཀྱིས་འཐོབ་དགོས་པ་ལས་དེ་མི་འཐད་སྙམ་དུ་
བསམས་ནས་རྩོད་པའོ། །ཡང་ན་སྒོམ་ལམ་གྱིས་དོན་དམ་པར་ཉམས་འཕེལ་མི་བྱེད་པར་
མ་ཟད་ཀུན་རྫོབ་ཏུའང་དོན་བྱེད་པ་མི་རིགས་ཏེ། ཐེག་ཆེན་སྒོམ་ལམ་གྱིས་བསྡུས་པའི་
སེམས་བསྐྱེད་གཉིས་ཀྱིས་བྱང་ཆུབ་སྐྱེད་པ་མི་རིགས་པའི་ཕྱིར་ཞེས་སྦྱར་རོ། རྩོད་པ་དེའི་
ལན་ནི། བྱང་ཆུབ་སྐྱེད་ཚུལ་གསུམ་པོ་དེར་ཁ་ཚོན་ཆོད་ལ། སྐྱེད་ཚུལ་དང་པོ་གཉིས་མི་
འདོད་ཅིང་། ཕྱི་མ་སེམས་བསྐྱེད་སྐད་ཅིག་སྔ་ཕྱི་རིམ་གྱིས་འབྱུང་བས་མི་སྐྱེད་ཟེར་བ་ལ་རྟགས་
མ་གྲུབ་ཀྱི་ལན་དང་། དེའི་སྒྲུབ་བྱེད་ལ་ཁྱབ་མེད་ཀྱི་ལན་བཏབ་ནས། སེམས་བསྐྱེད་
སྔ་ཕྱི་རིམ་པར་འབྱུང་བ་རྣམས་ཕན་ཚུན་ལྟོས་ནས་བྱང་ཆུབ་བསྐྱེད་པ་འཐད་དེ། མར་མེ་
སྐད་ཅིག་སྔ་མ་སྔ་མ་ལས་ཕྱི་མ་ཕྱི་མ་ནུས་ལྡན་རིམ་ཅན་དུ་འབྱུང་བ་ལ་བརྟེན་ནས། མར་
མེའི་སྙིང་པོའམ་སྡོང་བུ་སྣུམ་ལྡན་རིམ་གྱིས་རྫོགས་པར་སྲེག་པའི་དཔེ་ཡི་ཚུལ་གྱིས་ནི་ཐེག་
ཆེན་སེམས་བསྐྱེད་སྐད་ཅིག་སྔ་ཕྱི་མང་པོ་རིམ་གྱིས་འབྱུང་བས་རང་འབྲས་བྱང་ཆུབ་སྐྱེད་པ་
འཐད་དོ་ཞེས་ལན་གདབ་བོ། །མདོར་ན་ལན་འདིའི་མར་མེའི་སྐད་ཅིག་སྔ་ཕྱི་རྣམས་ལྟོས་
མེད་དུ་སྡོང་བུ་མི་སྲེག་ཀྱང་ལྟོས་ནས་སྲེག་པའི་དཔེས་སེམས་བསྐྱེད་ཀྱང་སྔ་ཕྱི་རྣམས་ལྟོས་
མེད་དུ་བྱང་ཆུབ་མི་སྐྱེད་ཀྱང་ཕན་ཚུན་ལྟོས་ནས་བྱང་ཆུབ་སྐྱེད་པ་བསྟན་ལ། འཕགས་པའི་
ལུགས་ལ་མར་མེའི་དཔེ་འདིས་སེམས་བསྐྱེད་ཀྱི་བྱང་ཆུབ་སྐྱེད་ཚུལ་ཁོ་ན་མཚོན་པར་བཞེད་དེ་
དེ་ནི་མདོའི་དངོས་བསྟན་གཙོ་བོར་བྱས་ལ། སློབ་དཔོན་གྱི་ལུགས་ལ་དེ་ལྟར་མཚོན་པ་རྩ་
བས་ཤུགས་བསྟན་དང་། དེར་མ་ཟད་དཔེ་དེས་དངོས་བསྟན་ཟབ་མོའི་ཆོས་ཉིད་རྣམ་པ་
བརྒྱད་ཀྱང་མཚོན་པར་བཞེད་དེ་བསྟན་བཅོས་ཀྱི་འབྲེལ་གཙོ་བོར་མཛད་པའོ། །གཉིས་པ་
སྒོམ་ལམ་ཕྱིར་མི་ལྡོག་པའི་རྟགས་ཀྱི་ཁྱད་པར་དངོས་བཤད་པ་ནི། གོང་དུ་ཇི་སྐད་བཤད་པའི་

མར་མེའི་དཔེ་ཡིས་ཟབ་མོའི་ཆོས་ཉིད་རྣམ་པ་བརྒྱད་ཀྱང་ཁོང་དུ་ཆུད་པར་བྱ་སྟེ། དཔེ་
དེས་དོན་དམ་དུ་མི་སྲེག་ཀྱང་ཀུན་རྫོབ་ཏུ་སྲེག་པར་བསྟན་པ་ལྟར་ཟབ་མོའི་ཆོས་ཉིད་རྣམ་པ་
བརྒྱད་ཀྱང་བདེན་གཉིས་ཀྱི་སྒོ་ནས་ཟབ་པ་ཡིན་པས་སོ། །དེ་ལ་བྱང་སེམས་བརྒྱད་པ་བ་
དེས་ཟབ་མོའི་ཆོས་ཉིད་རྣམ་པ་བརྒྱད་ཐུགས་སུ་ཆུད་པ་ཡིན་ཏེ། སེམས་བསྐྱེད་སྔ་ཕྱི་དག་
གིས་ལྟོས་མེད་དུ་བྱང་ཆུབ་མི་སྐྱེད་ཀྱང་ལྟོས་ནས་སྐྱེད་པར་རྟོགས་པ་ནི་རྟེན་འབྲེལ་ཟབ་པའམ་
སྐྱེ་བ་ཟབ་པ་ཐུགས་སུ་ཆུད་པ་དང་ནི། དངོས་པོ་ཐམས་ཅད་འགག་པ་ལྟར་སྣང་ཡང་དོན་
དམ་པར་འགག་པ་མེད་ཅིང་ཐ་སྙད་དུའང་དང་པོ་བྱུང་ཙམ་ནས་འགགས་ཟིན་པས་སླར་འགག་
ཏུ་མེད་པར་རྟོགས་པ་འགག་པ་ཟབ་པ་དང༌། སློབ་ལམ་གྱི་སྐབས་ཐམས་ཅད་དུ་དེ་བཞིན་
ཉིད་གོམས་པར་བྱེད་ཀྱང་སྙིང་རྗེའི་དབང་གིས་དེ་མངོན་དུ་མི་བྱེད་པར་རྟོགས་པ་དེ་བཞིན་
ཉིད་ཟབ་པ་དང༌། ཆོས་ཐམས་ཅད་དོན་དམ་པར་དེ་བཞིན་ཉིད་ཀྱི་རང་བཞིན་ཡིན་པས་
ཤེས་བྱར་མ་གྲུབ་ཀྱང་ཀུན་རྫོབ་ཏུ་སྦྱིན་སོགས་རྣམ་པ་དུ་མ་གྲུབ་བོ་ཞེས་རྟོགས་པ་ཤེས་བྱ་
ཟབ་པ་དང༌། ཆོས་ཐམས་ཅད་སྤྲོས་བྲལ་གྱི་རང་བཞིན་ཡིན་པས་དོན་དམ་པར་འགའ་ཡང་
མཐོང་བ་མེད་པ་ཉིད་དེ་ཁོ་ན་མཐོང་བར་རྟོགས་པ་ཤེས་པ་ཟབ་པ་དང་། ཆོས་ཐམས་ཅད་
བདེན་སྟོང་གི་ངོ་བོ་ཉིད་ཡིན་པས་མཚན་མ་གང་ལའང་དོན་དམ་པར་སྤྱོད་པ་མེད་པ་ཉིད་དེ་ཁོ་
ན་ཉིད་ལ་སྤྱོད་པར་རྟོགས་པ་སྤྱོད་པ་ཟབ་པ་དང༌། ཐ་སྙད་དུ་ལམ་ཐམས་ཅད་སྒྲུབ་ཀྱང་
དོན་དམ་པར་བསྒྲུབ་བྱ་སྒྲུབ་བྱེད་གཉིས་སུ་མེད་པའི་ངོ་བོར་རྟོགས་པ་གཉིས་སུ་མེད་པ་ཟབ་
པ་དང༌། ཐ་སྙད་དུ་ཚོགས་ཐམས་ཅད་ཡོངས་སུ་རྫོགས་པར་བྱེད་ཀྱང་དོན་དམ་པར་དེའི་
འབྲས་བུ་སངས་རྒྱས་ཉིད་མི་འཐོབ་པར་རྟོགས་པ་ཐབས་མཁས་པ་ལ་ཟབ་པ་ཐུགས་སུ་ཆུད་
པ་ཉིད་དེ་བརྒྱད་དོ། །དེ་དག་དོན་དམ་པར་མེད་པ་དང་ཐ་སྙད་དུ་ཡོད་པ་དེ་བློ་དམན་གྱི་
ངོར་འགལ་བ་ལྟར་སྣང་ཡང་དོན་ལ་མི་འགལ་བས་ཟབ་པར་བཞག་ལ། བསམ་གྱིས་མི་
ཁྱབ་པའི་རྣམ་ཐར་ཐོབ་པའི་བྱང་སེམས་ཀྱིས་དེ་དག་མི་འགལ་བར་སྒྲུབ་པས་ཟབ་མོའི་དོན་
མཉམ་གཞག་ཏུ་ཐུགས་སུ་ཆུད་པར་བཞག་ལ། དེ་དང་རྗེས་སུ་མཐུན་པའི་རྗེས་ཀྱི་ཐ་སྙད་
ནི་སྒོམ་ལམ་པ་ཕྱིར་མི་ལྡོག་པའི་རྟགས་སོ།།
༈ དགུ་པ་སྲིད་ཞི་མཉམ་པ་ཉིད་ཀྱི་སྦྱོར་བ་ནི། སྲིད་ཞི་བདེན་སྟོང་མཉམ་པ་ཉིད་དུ་
མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་རྗེས་ཐོབ་ཀྱི་གནས་སྐབས་སུའང་
232

བདེན་འཛིན་མངོན་གྱུར་བ་སྐྱེ་བའི་གོ་སྐབས་ཟད་པར་བཅོམ་པའི་དག་སའི་རྣལ་འབྱོར་ཏེ་འདི་
ལྟར། བྱང་སེམས་ས་བརྒྱད་པ་བ་དེས་ཆོས་རྣམས་དོན་དམ་པར་རང་བཞིན་མེད་པ་རྨི་ལམ་
དང་འདྲ་བར་མཐོང་བའི་ཕྱིར་སྲིད་པ་ལ་དོར་བྱ་དང་ཞི་བར་བླང་བྱ་ཉིད་དུ་བདེན་པར་མི་རྟོག་
ཅིང་གཉིད་ཀྱིས་བསླད་པ་ལྟ་བུའི་འཁོར་བ་དང་གཉིད་ལོགས་པར་སད་པ་ལྟ་བུའི་མྱང་འདས་
གཉིས་ཀ་དོན་དམ་པར་རང་བཞིན་མེད་པ་ཉིད་དུ་མངོན་སུམ་དུ་རྟོགས་ལ། དེ་ལྟ་བུའི་
དག་སའི་ཡེ་ཤེས་དེ་ལ་སྲིད་ཞི་མཉམ་ཉིད་ཀྱི་སྦྱོར་བ་ཞེས་བརྗོད་པས་སོ། །དེ་ལ་རྩོད་
པ་སྤོང་བ་ནི། དེ་ལྟར་ཆོས་རྣམས་རྨི་ལམ་ལྟར་དོན་དམ་པར་མ་གྲུབ་ན་ཉིན་པར་ཡང་ལས་
གསོག་པ་མེད་པར་ཐལ་བ་དང༌། ལ་སོགས་ཅེས་པས་བསྟན་པ། རྨི་ལམ་ནའང་ལས་
གསོག་པ་ཡོད་པར་ཐལ་བ། ལུང་དང་འགལ་བ། ཧ་ཅང་ཐལ་བ་སྟེ་དེ་ལྟ་བུའི་ཀླན་ཀ་
བཞི་གདུལ་བྱའི་དོགས་པ་སེལ་བའི་ཆེད་དུ་ཤཱ་རིའི་བུས་དངོས་སྨྲ་བའི་ཕྱོགས་བཟུང་ནས་
བགོད་ཅིང་། རབ་འབྱོར་གྱིས་དབུ་མ་པའི་ཕྱོགས་བཟུང་ནས་དེ་ཡི་ལན་རྣམས་ནི་རིམ་
པར་བཏབ་པའི་སྒོ་ནས་རྩོད་པ་སྤོང་ཚུལ་མདོ་ལས་ཇི་སྐད་བཤད་པར་མཛད་པ་དེར་ཟད་པས་
དེ་ཉིད་ལས་ཤེས་པར་བྱའོ་ཞེས་སོ། །དེ་ལ་ཀླན་ཀ་དང་པོའི་དོན་ནི། ལས་འབྲས་སོགས་
དོན་དམ་པར་མེད་པ་རྨི་ལམ་དང་འདྲ་ན་ཉིན་པར་ཡང་དགེ་སྡིག་གི་ལས་གསོག་པ་མེད་པར་
ཐལ་ཏེ་རྨི་ལམ་བཞིན་སྙམ་ནས་རྩོད་པའོ། །དེའི་ལན་ལ། དོན་དམ་པར་ལས་གསོག་
པ་མེད་པས་དོན་དམ་ལ་ལྟོས་ཏེ་འདོད་ལན་དང༌། ཀུན་རྫོབ་ཏུ་རྨི་ལམ་ནའང་ལས་གསོག་
པ་ཡོད་པས་ཀུན་རྫོབ་ལ་ལྟོས་ཏེ་ཁྱབ་མེད་ཀྱི་ལན་བྱའོ། །ཀླན་ཀ་གཉིས་པ་ནི། སད་
རྨི་གཉིས་མཚུངས་ན་རྨི་ལམ་ནའང་ལས་ལམ་རྫོགས་པ་ཡོད་པར་འགྱུར་ལ། དེ་ལྟར་འདོད་ན་
རྨི་ལམ་ན་དགེ་སློང་གིས་མི་བསད་པ་རྨིས་ན་སྡོམ་པ་གཏོང་བར་ཐལ་ལོ་ཞེ་ན། དེའི་ལན་
ནི། རྨི་ལམ་དུ་ལས་གསོག་པར་རྨིས་པ་ལ་སད་ནས་མངོན་ཞེན་དྲག་པོས་གསོས་བཏབ་ན་
རྨི་ལམ་ནའང་ལས་ལམ་རྫོགས་པར་འགྱུར་བ་ཡོད་པར་འདོད་ལ། འོན་ཀྱང་དགེ་སློང་གིས་མི་
བསད་པ་རྨིས་པས་སྡོམ་པ་གཏོང་བར་མི་འགྱུར་ཏེ། བཅོམ་ལྡན་འདས་ཀྱིས་རྨི་ལམ་དུ་
བསླབ་པ་མ་བཅས་པས་སོ་ཞེས་ལན་བྱའོ། །ཀླན་ཀ་གསུམ་པ་ནི། སད་རྨི་གཉིས་ཀར་
ལས་གསོག་པ་ཡོད་ན། མདོ་ལས་ལས་དང་སེམས་པ་ཐམས་ཅད་དབེན་པར་གསུངས་པ་
དང་འགལ་ལོ་ཞེ་ན། ལན་ནི། མདོ་ལས་དེ་ལྟར་གསུངས་པ་ནི་དེ་དག་དོན་དམ་པར་

མེད་པ་ལ་དགོངས་པ་ཡིན་ལ། སད་རྨི་གཉིས་ཀར་ལས་གསོགས་པ་ཡོད་པར་གསུངས་པ་
ཀུན་རྫོབ་ཏུ་ཡིན་པས་སྐྱོན་མེད་ཅེས་ལན་བྱའོ། །ཀླན་ཀ་བཞི་པ་ནི། རྨི་ལམ་ན་ལས་
ལམ་རྫོགས་པ་ཡོད་ན། བྱང་སེམས་ཀྱིས་རྨི་ལམ་དུ་སྦྱིན་པ་བྱིན་པ་ནས་ཤེས་རབ་ཀྱི་བར་
བསྒོམས་ཏེ་རྫོགས་བྱང་དུ་བསྔོས་ན་ཚོགས་གཉིས་རྫོགས་པར་ཐལ་ལོ་ཞེས་རྩོད་ལ། དེའི་
ལན། རབ་འབྱོར་རང་གིས་དངོས་སུ་མ་བཏབ་པར་བྱང་ཆུབ་སེམས་དཔའ་བྱམས་པ་ལ་དྲིས་
ཤིག་ཅེས་ཁ་འཕངས་མཛད་ལ། རང་གི་དངོས་སུ་ལན་མི་བྱ་བ་ནི་སྔར་རྨི་ལམ་ནའང་ཀུན་
རྫོབ་ཙམ་དུ་ལས་གསོག་པར་བསྟན་པས་དོན་གྱིས་ལན་བཏབ་ཟིན་པས་ཡིན་ལ། བྱམས་
པ་ལ་དྲིས་པས་ཀྱང་། བདག་གིས་གང་ལ་ལན་ཀློན་པ་དང་། གང་གིས་ལན་ཀླན་པ་
དང༌། གང་ལན་ཀླན་པའི་ཆོས་དེ་ལྟ་བུ་རྗེས་སུ་མ་མཐོང་ཞེས་དོན་གྱིས་ལན་བཏབ་པ་ཙམ་
ལས། དངོས་སུ་ལན་རྫོགས་པར་མ་མཛད་དེ་རབ་འབྱོར་གྱིས་དོན་གྱིས་ལན་བཏབ་ཟིན་
པ་དང་མ་འོངས་པའི་སངས་རྒྱས་བརྒྱུད་མར་འབྱུང་བས་གདུལ་བྱའི་ལོག་རྟོག་སེལ་བར་བྱེད་
པས་བསྟན་པ་འདི་ལ་དྲིས་ལན་མ་རྫོགས་པར་བསྟན་པའོ།།
༈ བཅུ་པ་ཞིང་དག་པའི་སྦྱོར་བ་ནི། སྲིད་ཞི་མཉམ་ཉིད་དུ་བསྒོམས་པས་རང་གི་
སངས་རྒྱས་ཀྱི་ཞིང་དུ་སངས་རྒྱས་སུ་འགྱུར་བས་ན་མཉམ་ཉིད་ཀྱི་འོག་ཏུ་ཞིང་དག་སྦྱོར་བ་
འཆད་ལ། དེ་ནི་རང་གང་དུ་འཚང་རྒྱ་འགྱུར་གྱི་སྣོད་བཅུད་ཀྱི་ཞིང་ཁྱད་པར་ཅན་འགྲུབ་
པའི་སྨོན་ལམ་ལ་སོགས་པའི་དགེ་རྩ་ནུས་པ་མཐུ་ཅན་དུ་གྱུར་པའི་དག་སའི་རྣལ་འབྱོར་ཡིན་
ལ། དེ་ལྟ་བུའི་ཞིང་སྦྱོང་གི་དགེ་རྩ་རྒྱ་ཆེན་པོ་ལ་བརྟེན་ནས་སེམས་ཅན་གྱི་འཇིག་རྟེན་
བཀྲེས་ཤིང་སྐོམ་པ་དང་མི་དགེ་བཅུ་ལ་སྤྱོད་པ་དང་ངན་སོང་གསུམ་སོགས་མ་དག་པ་མཐོང་
ནས་དེའི་གཉེན་པོར་རང་སངས་རྒྱས་ཀྱི་ཞིང་དུ་སེམས་ཅན་རྣམས་ཟས་གོས་སོགས་ལྷའི་ཉེར་
སྤྱོད་དང་ལྡན་ཞིང་མི་དགེ་བཅུ་དང་ངན་སོང་གི་མིང་ཙམ་ཡང་མེད་པར་གྱུར་ཅིག་ཅེས་སྨོན་
ལམ་འདེབས་པའི་སྒོ་ནས་དག་པར་སྒྲུབ་པ་དེ་བཞིན་དུ། སྣོད་ཀྱི་འཇིག་རྟེན་རྡོ་དང་ཚེར་
མ་གཅང་རོང་དང་ངམ་གྲོགས་སོགས་མ་དག་པ་མཐོང་ནས་དེའི་གཉེན་པོར་རང་གི་སངས་
རྒྱས་ཀྱི་ཞིང་དེར་གསེར་གྱི་ས་གཞིར་བཻཌཱུརྱའི་མིག་མངས་རིས་སུ་བྲིས་པ་དང་རིན་པོ་ཆེའི་
ཤིང་ལྗོན་པ་ལ་སོགས་པས་མཛེས་པ་དང་ལྡན་པར་གྱུར་ཅིག་ཅེས་སྨོན་ལམ་འདེབས་པའི་སྒོ་
ནས་ཡང་དག་པར་སྒྲུབ་པ་ཡིས་རང་གི་སངས་རྒྱས་ཀྱི་ཞིང་གཉིས་ནི་ཡོངས་སུ་དག་པ་ཉིད་

སྒྲུབ་པར་བྱེད་དོ།།
༈ བཅུ་གཅིག་པ་ཐབས་མཁས་སྦྱོར་བ་ནི། དག་པའི་ཞིང་དུ་ཐབས་ལ་མཁས་པས་
སེམས་ཅན་གྱི་དོན་བྱ་དགོས་པས་ཞིང་དག་སྦྱོར་བའི་འོག་ཏུ་ཐབས་མཁས་སྦྱོར་བ་འཆད་ལ།
དེ་ནི་འབད་རྩོལ་རགས་པ་ཞི་བའི་སྒོ་ནས་ཕྲིན་ལས་ལྷུན་གྱིས་གྲུབ་པར་འཇུག་པའི་དག་སའི་
རྣལ་འབྱོར་ཡིན་ལ། དེའང་ཡུལ་དང་ངོ་བོ་དང་དབྱེ་བ་གསུམ་གྱི་སྒོ་ནས་དེ་ཉིད་ཤེས་པར་
བྱ་བ་ལ། དང་པོ་སྦྱོར་བའི་ཡུལ་ནི་རྣམ་ཐར་སྒོ་གསུམ་སོགས་རྣམ་པ་བཅུ་དང་། གཉིས་པ་
ཐབས་མཁས་སྦྱོར་བའི་ངོ་བོ་ནི་ཡུལ་བཅུ་པོ་མངོན་སུམ་དུ་བྱ་བ་ལ་སེམས་ཅན་ལ་ཕན་པ་དུས་
དང་མི་ཕན་པ་དུས་མ་ཡིན་པ་ཤེས་པའི་ཡུལ་ཅན་གྱི་རྣལ་འབྱོར་ཡིན་ལ། གསུམ་པ་ཐབས་
མཁས་སྦྱོར་བ་འདིའི་དབྱེ་བ་ནི་ཡུལ་གྱི་སྒོ་ནས་ཕྱེ་བའི་རྣམ་པ་བཅུ་ཡོད་དེ། སྦྱོར་བའི་བར་
ཆད་ཀྱི་ཆོས་ལས་རྣལ་འབྱོར་གྱི་སྟོབས་ཀྱིས་ཡང་དག་པར་བརྒལ་བས་ལྷའི་བུའི་བདུད་སོགས་
བདུད་བཞི་དང་ཉན་རང་གི་ས་གཉིས་ཀྱི་དགུ་རྣམས་ལས་ནི་འདས་པ་ཉིད་ཀྱི་ཐབས་མཁས་
སྦྱོར་བ་དང་། འཁོར་འདས་ཀྱི་ཆོས་ཐམས་ཅད་བདེན་སྟོང་མཉམ་པ་ཉིད་དུ་བསྒོམས་པས་
ཆོས་ཐམས་ཅད་ལ་དོན་དམ་པར་མི་གནས་ཤིང་ཐ་སྙད་དུ་གནས་པའི་ཐབས་མཁས་སྦྱོར་བ་
དང༌། གཞན་དོན་ལྷུན་གྲུབ་ཏུ་བྱེད་པར་གྱུར་ཅིག་ཅེས་པའི་སྨོན་ལམ་གྲུབ་པས་གཞན་གྱི་
དོན་སྔོན་གྱི་སྨོན་ལམ་ཇི་ལྟ་བ་བཞིན་དུ་ཤུགས་ཀྱིས་འཕངས་པ་ལྟར་བྱེད་པའི་ཐབས་མཁས་
སྦྱོར་བ་དང་ནི། གཞན་དོན་བྱེད་པའི་དཀའ་སྤྱད་ཐམས་ཅད་ཤིན་ཏུ་གོམས་པས་ཉན་རང་
དང་ཐུན་མོང་མ་ཡིན་པའི་མཚན་ཉིད་ཅན་གྱི་རྣལ་འབྱོར་དང་ལྡན་པའི་ཐབས་མཁས་སྦྱོར་བ་
དང༌། ས་ལམ་གྱི་ཆོས་དཀར་པོ་རྣམས་ལ་གོམས་པར་བྱས་ཤིང་བདེན་འཛིན་རྣམ་པར་
དག་པས་ཆོས་ཐམས་ཅད་ལ་བདེན་པར་མ་ཆགས་པའི་ཐབས་མཁས་སྦྱོར་བ་དང༌། རྣམ་
པར་ཐར་པའི་སྒོ་སྟོང་པ་ཉིད་ལ་བསྐལ་པ་དུ་མར་གོམས་པར་བྱས་པས་གང་ཟག་དང་ཆོས་ཀྱི་
ངོ་བོ་བདེན་པར་མི་དམིགས་པའི་ཐབས་མཁས་སྦྱོར་བ་དང༌། རྣམ་པར་ཐར་པའི་སྒོ་མཚན་མ་
མེད་པ་ལ་གོམས་པར་བྱས་པས་ཆོས་རྣམས་ཀྱི་རྒྱུའི་མཚན་མ་བདེན་མེད་དུ་རྟོགས་པའི་ཐབས་
མཁས་སྦྱོར་བ་དང་། རྣམ་པར་ཐར་པའི་སྒོ་སྨོན་པ་མེད་པ་ལ་གོམས་པར་བྱས་པས་ཆོས་
རྣམས་ཀྱི་འབྲས་བུ་ལ་བདེན་ཞེན་གྱི་སྨོན་ལམ་ཟད་པ་ཉིད་དུ་རྟོགས་པའི་ཐབས་མཁས་སྦྱོར་
བ་དང་། གཞན་གྱིས་ཕྱིར་མི་ལྡོག་ལས་བརྩམས་ཏེ་འདྲ་བ་ལ་ཕྱིར་མི་ལྡོག་པ་དེ་ཡི་ཆོས་

བརྗོད་པས་ཕྱིར་མི་ལྡོག་པའི་རྟགས་ཐོབ་པ་གཞན་གྱིས་གོ་བར་བྱེད་པའི་ཐབས་མཁས་སྦྱོར་
བ་དང་། རིག་པའི་གནས་ལྔ་དང་གནས་ལུགས་ཀྱི་དོན་སོགས་ཐབས་མཁས་ཀྱི་ཡུལ་ཐམས་
ཅད་ཤེས་ཤིང་གོམས་པར་བྱས་པས་རྟོགས་པ་ཚད་མེད་པའི་ཐབས་མཁས་སྦྱོར་བ་སྟེ་ཐབས་
ལ་མཁས་པ་ཉིད་ཀྱི་སྦྱོར་བའི་རྣམ་པ་བཅུའོ། །དེ་ལྟར་བརྟེན་པ་སངས་རྒྱས་འཐོབ་བྱེད་
སྲིད་ཞི་མཉམ་ཉིད་ཀྱི་སྦྱོར་བ་དང་། རྟེན་ཞིང་གཉིས་དག་བྱེད་ཞིང་དག་སྦྱོར་བ་དང་། ཞིང་
དེར་གཞན་དོན་མཛད་པའི་རྒྱུ་ཐབས་མཁས་སྦྱོར་བ་སྟེ་དེ་གསུམ་ནི་རིམ་པར་སྐུ་གསུམ་སྒྲུབ་
བྱེད་ཀྱི་ལམ་ཡང་ཡིན་ལ། དེ་དག་གི་ས་མཚམས་ཀྱང་གཙོ་ཆེ་བའི་དབང་དུ་བྱས་ན་དག་པ་
ས་གསུམ་ནས་འཇོག་གོ །གཉིས་པ་སྐབས་བསྡུ་བ་ནི། ཤེས་རབ་སོགས་སོ།། ༈
གཉིས་པ་རྩེ་སྦྱོར་གྱི་ཡན་ལག་རྒྱས་པར་བཤད་པ་ནི། མཁྱེན་གསུམ་གྱི་རྣམ་པ་ཀུན་རྫོགས་
པར་རྟོགས་པའི་སྦྱོར་བ་ཐོབ་པ་ལས་དེ་གོམས་པ་རབ་ཀྱི་མཐར་ཕྱིན་པ་རྩེ་མོའི་རྟོགས་པ་
འབྱུང་བས་རྣམ་རྫོགས་སྦྱོར་བའི་འོག་ཏུ་རྩེ་སྦྱོར་འཆད་དོ། །འདི་ལ་གཉིས་ལས། དང་
པོ་ལེའུའི་གཞུང་བཤད་པ་ནི། མཁྱེན་གསུམ་བསྡུས་སྒོམ་ཐེག་ཆེན་གྱི་ཚོགས་ལམ་ལས་
རབ་ཏུ་གྱུར་པའི་ཤེས་རབ་ཀྱིས་ཟིན་པའི་སེམས་དཔའི་རྣལ་འབྱོར་དེ་ལ་རྩེ་སྦྱོར་ཞེས་བྱ་ལ།
དེ་མཚོན་བྱེད་ཀྱི་ཆོས་བརྒྱད་ཡོད་པ་ལས།།
༈ དང་པོ་དྲོད་ཀྱི་རྩེ་སྦྱོར་ནི། རྩེ་སྦྱོར་ཐོབ་པའི་རྟགས་བཅུ་གཉིས་པོ་གང་རུང་ཐོབ་པའི་
ཐེག་ཆེན་གྱི་ངེས་འབྱེད་ཆ་མཐུན་དང་པོ་སྟེ་འདི་ལ་རྟགས་ཀྱི་རྩེ་སྦྱོར་ཞེས་ཀྱང་བྱ་ལ། དབྱེ་
ན། དྲོད་ཀྱི་རྩེ་སྦྱོར་ཐོབ་པའི་རྟགས་བཅུ་གཉིས་ཡོད་དེ། སད་དུས་སུ་སྟོང་ཉིད་ལ་དམིགས་
པའི་ཞི་ལྷག་ཟུང་འཇུག་གོམས་པས་རྨི་ལམ་ན་ཡང་ཆོས་རྣམས་ཀུན་རྨི་ལམ་དང་གཟུགས་
བརྙན་སོགས་ལྟ་བུར་ལྟ་བའི་རྟགས་ཀྱིས་མཚོན་པའི་དྲོད་རྩེ་སྦྱོར་དང་། ལ་སོགས་ཞེས་
པས་འོག་མ་རྣམས་བསྟན་ཏེ། སད་དུས་སུ་ཐེག་ཆེན་སེམས་བསྐྱེད་ལ་གོམས་པས་རྨི་ལམ་
ནའང་ཉན་རང་གི་ས་དང་ཁམས་གསུམ་ལ་དགའ་བའི་སེམས་མི་སྐྱེད་པའི་དང་། སད་དུས་
སུ་སངས་རྒྱས་མཐོང་བ་དང་མི་འབྲལ་བའི་དགེ་རྩ་སྨིན་པས་རྨི་ལམ་ནའང་སངས་རྒྱས་འཁོར་
བརྒྱ་སྟོང་སོགས་དུ་མས་བསྐོར་ཏེ་ཆོས་སྟོན་པ་སོགས་མཐོང་བ་དང་། དེ་བཞིན་དུ་རྨི་ལམ་
ནའང་སངས་རྒྱས་སུ་འཕྲུལ་གྱི་རྣམ་པར་འཕྲུལ་བས་ནམ་མཁའ་ལ་འཕགས་ཏེ་ཆོས་སྟོན་པ་
མཐོང་བ་སྟེ། འདི་སྔ་ཕྱི་གཉིས་བརྒྱད་སྟོང་པར་རང་ཉིད་སངས་རྒྱས་ནས་ཆོས་སྟོན་པ་སོགས་

སྣང་བ་གསུངས་སོ། །རྨི་ལམ་ནའང་འཇིགས་སྐྲག་སོགས་མྱོང་བ་དེ་རྨི་ལམ་དུ་ཤེས་ནས་
བདག་སད་ནས་ཁམས་གསུམ་རྨི་ལམ་དང་འདྲ་བར་བསྟན་པར་བྱའོ་སྙམ་དུ་ཆོས་སྟོན་པའི་
སེམས་སྐྱེ་བ་དང་། སད་རྨི་གང་རུང་དུ་དམྱལ་བ་སོགས་ཀྱི་སེམས་ཅན་མཐོང་བ་ན་བདག་
གི་སངས་རྒྱས་ཀྱི་ཞིང་དུ་ངན་སོང་གི་མིང་ཡང་མེད་པར་གྱུར་ཅིག་སྙམ་དུ་དྲན་པ་དང་། སད་རྨི་
གང་རུང་དུ་གྲོང་ཁྱེར་སོགས་མེས་ཚིག་པ་མཐོང་བ་ན་དེ་ཞི་བར་བྱེད་པའི་བདེན་པའི་བྱིན་
རླབས་གྲུབ་པ་དང་། སད་རྨི་གང་རུང་དུ་སྐྱེ་བོ་གནོད་སྦྱིན་གྱིས་ཟིན་པ་མཐོང་བ་ན་དེ་ཞི་
བར་བྱེད་པའི་བདེན་ཚིག་བརྗོད་པ་གྲུབ་པ་དང་། ། རང་གིས་བདུད་ལས་ཡིན་མིན་མངོན་
པར་ཤེས་པས་ཕ་རོལ་བདུད་དང་སྡིག་གྲོགས་ཟིལ་གྱིས་གནོན་པའི་དགེ་བའི་བཤེས་གཉེན་
བསྟེན་པ་དང་། མཉམ་རྗེས་ཐམས་ཅད་དུ་སེམས་ཅན་སྨིན་པ་སོགས་ཀྱི་ཕྱིར་ཤེར་ཕྱིན་
ལ་སློབ་པ་དང་། ཀུན་བྱང་གི་ཆོས་ཐམས་ཅད་སྟོང་ཉིད་དུ་ཤེས་པས་བདེན་པར་མངོན་
པར་ཞེན་པ་མེད་པ་དང་། བྱང་སེམས་ཀྱི་སྐྱོན་མེད་པ་སོགས་ལ་ཞུགས་པས་སངས་རྒྱས་ཀྱི་
བྱང་ཆུབ་ལ་ཉེ་བར་གྱུར་པ་ཞེས་བྱ་བའི་རྟགས་ཀྱིས་མཚོན་པའི་དྲོད་རྩེ་སྦྱོར་ཏེ། དེ་ལྟར་
སྟོང་ཉིད་ལ་དམིགས་པའི་ཞི་ལྷག་ཟུང་འབྲེལ་ཐོབ་པས་རྩེ་མོར་ཕྱིན་པའི་སྦྱོར་བའི་རྟགས་ནི་
རྣམ་པ་བཅུ་གཉིས་པོ་དེ་དག་ཏུ་མདོ་ལས་བཞེད་དོ། །ཕྱི་མ་བཞི་ནི་སད་དུས་ཀྱི་རྟགས་ཏེ་
ལམ་ལ་སློབ་པའི་རྒྱུ་དང་བསླབ་པའི་ཡུལ་དང་སློབ་ཚུལ་དང་བསླབ་པའི་ཕན་ཡོན་གྱི་དབང་དུ་
བྱས་པའོ།།
༈ གཉིས་པ་རྩེ་མོའི་རྩེ་སྦྱོར་ནི། སྟོང་གསུམ་གྱི་སེམས་ཅན་གྱི་གྲངས་དང་མཉམ་
པའི་སངས་རྒྱས་མཆོད་པ་ལས་ལྷག་པ་སོགས་བསོད་ནམས་རྣམ་པར་འཕེལ་བ་བཅུ་དྲུག་གིས་
མཚོན་པའི་ཐེག་ཆེན་གྱི་ངེས་འབྱེད་ཆ་མཐུན་གཉིས་པ་སྟེ་འདི་ལ་རྣམ་འཕེལ་གྱི་རྩེ་སྦྱོར་ཞེས་
ཀྱང་བྱ་ལ། དབྱེ་ན། སྔ་མ་སྔ་མ་ལས་ཕྱི་མ་ཕྱི་མ་ཁྱད་པར་དུ་འཕགས་པའི་བསོད་
ནམས་རྣམ་པར་འཕེལ་བ་བཅུ་དྲུག་ཡོད་དེ། འཛམ་བུའི་གླིང་གི་སྐྱེ་བོ་རྣམས་ཀྱིས་མཚོན་
པའི་སྟོང་གསུམ་གྱི་སེམས་ཅན་ཇི་སྙེད་ཡོད་པའི་གྲངས་དང་མཉམ་པའི་སངས་རྒྱས་ལ་མེ་ཏོག་
སོགས་ཀྱིས་མཆོད་པའི་དགེ་བའམ་བརྒྱད་སྟོང་ལྟར་ན་འཛམ་གླིང་སོགས་ཀྱི་སེམས་ཅན་ཇི་
སྙེད་པས་སངས་རྒྱས་ལ་མཆོད་པའི་དགེ་བ་ལ་སོགས་པ་བསོད་ནམས་ཀྱི་རྣམ་པ་མང་དུ་
འབྱུང་བ་ནི་དཔེར་མཛད་ནས་དེ་བས་ཀྱང་རྩེ་མོའི་རྩེ་སྦྱོར་ཐོབ་པ་བསོད་ནམས་རྣམ་པར་

འཕེལ་བ་དང༌། དེ་བས་ཀྱང་གུས་སྦྱོར་དང་རྟག་སྦྱོར་གྱིས་ཤེར་ཕྱིན་ཡིད་ལ་བྱེད་པ་བསོད་
ནམས་རྣམ་པར་འཕེལ་བ་དང་། དེ་བཞིན་དུ་མི་སྐྱེ་བའི་ཆོས་སྟོང་ཉིད་ལ་མི་སྐྲག་པའི་
བཟོད་པ་ཐོབ་པ་དང་། བྱང་ཆུབ་རྒྱུ་འབྲས་ཀྱི་ཆོས་རྣམས་དོན་དམ་པར་མི་དམིགས་པར་
རྟོགས་པ་དང་། འཛམ་གླིང་གི་སེམས་ཅན་ཐམས་ཅད་ཀྱིས་དགེ་བ་བཅུ་དང་བསམ་གཟུགས་
ཀྱི་ཏིང་ངེ་འཛིན་སོགས་ཐོབ་པ་ལས་ལྷག་པའི་རྩེ་མོའི་ཤེར་ཕྱིན་ཐོབ་པ་དང་། རྩེ་མོའི་ཤེར་
ཕྱིན་གྱི་སྟོབས་ཀྱིས་ལྷའི་རིས་རྣམས་གུས་པས་དྲུང་དུ་འོངས་ནས་སྲུང་བར་བྱེད་པ་དང་། དེའི་
སྟོབས་ཀྱིས་བདུད་ཐམས་ཅད་ཟིལ་གྱིས་གནོན་པ་དང་། བྱང་སེམས་གཞན་ལ་སྟོན་པ་
ལྟར་གུས་ཤིང་དེ་དང་བསླབ་པ་མཚུངས་པར་གནས་པ་སྟེ་འདི་དག་ནི་གང་ཟག་གཞན་ལ་ལྟོས་
པས་ཕྱི་གཙོ་བོར་གྱུར་པའི་བསོད་ནམས་རྣམ་པར་འཕེལ་བ་བརྒྱད་དང་། བསམ་གཏན་
སོགས་ཀྱི་དབང་གིས་མི་སྐྱེ་ཞིང་ཐེག་དམན་ཡིད་བྱེད་དང་མ་འདྲེས་པས་བསླབ་པ་ཡོངས་སུ་
དག་པའམ་ཚོགས་གཉིས་ཀྱི་ཐབས་ལ་མཁས་པས་ཤེས་རབ་ཀྱི་བསླབ་པ་དག་པ་དང་། རྩེ་
མོའི་ཤེར་ཕྱིན་ཐོབ་པས་སངས་རྒྱས་ཀྱི་རིགས་ངེས་པ་ཅན་དུ་འགྱུར་བ་དང་། འབྲས་བུ་སངས་
རྒྱས་འཐོབ་པའི་རྒྱུ་སྦྱོར་བ་དང་མཚུངས་ལྡན་གྱི་སེམས་བསྐྱེད་སོགས་ཐོབ་པ་དང་། ཕར་
ཕྱིན་དྲུག་གི་མི་མཐུན་ཕྱོགས་སེར་སྣ་སོགས་ཀྱི་སེམས་མི་སྐྱེ་བ་དང༌། གཟུགས་སོགས་ལ་
བདེན་འཛིན་ཀུན་བཏགས་མངོན་གྱུར་བ་དང་ལྡན་པའི་སེམས་མི་སྐྱེ་བ་དང༌། རྩེ་མོའི་ཤེར་
ཕྱིན་གྱི་ནང་དུ་ཕར་ཕྱིན་ཀུན་བསྡུས་ནས་ཉམས་སུ་ལེན་པ་ཤེས་པ་དང་། ཐེག་གསུམ་གྱི་
རྟོགས་རིགས་ཕུན་སུམ་ཚོགས་པ་ཐམས་ཅད་ཐོབ་པའི་བསོད་ནམས་རྣམ་པར་འཕེལ་བ་དང༌།
དེ་བས་ཀྱང་རྩེ་མོའི་ཤེར་ཕྱིན་གྱི་སྟོབས་ཀྱིས་རྫོགས་བྱང་དང་ཉེ་བར་གྱུར་པ་རྣམས་ནི་ནང་
གཙོ་བོར་གྱུར་པའི་བསོད་ནམས་རྣམ་པར་འཕེལ་བ་བརྒྱད་དེ། དེ་ལྟར་བསོད་ནམས་རྣམ་
པར་འཕེལ་བ་ནི་རྣམ་པ་བཅུ་དྲུག་གི་བདག་ཉིད་དོ།།
༈ གསུམ་པ་བཟོད་པའི་རྩེ་སྦྱོར་ནི། མཁྱེན་གསུམ་རྗེས་མཐུན་པ་རྫོགས་པའི་
ཤེས་རབ་དང་གཞན་དོན་ལ་མི་ཕྱེད་པའི་བརྟན་པ་ཐོབ་པའི་ཐེག་ཆེན་གྱི་ངེས་འབྱེད་ཆ་མཐུན་
གསུམ་པ་སྟེ་འདི་ལ་ངེས་བརྟེན་གྱི་རྩེ་སྦྱོར་ཞེས་ཀྱང་བྱ་ལ། དབྱེ་ན། ཐབས་ཤེས་ཀྱི་
རྟོགས་པ་ངེས་པར་བསྟན་པའི་རྩེ་སྦྱོར་གཉིས་ཡོད་དེ། ཀུན་མཁྱེན་ཉིད་གསུམ་མམ་མཁྱེན་
གསུམ་གྱི་ཆོས་རྣམས་ཀྱི་རྟོགས་པའི་རིགས་ཡོངས་སུ་རྫོགས་པར་བྱེད་པ་བླ་ན་མེད་པའི་ཤེས་

རབ་བརྟན་པ་ནི་རང་དོན་རྟོགས་པ་བརྟན་པ་དང་། སྙིང་རྗེ་དང་ལྷག་བསམ་གྱི་སྒོ་ནས་གནས་
སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་གཏོང་བ་ཉིད་ཀྱི་ཐབས་བརྟན་པོ་ནི་
གཞན་དོན་སྙིང་རྗེ་བརྟན་པ་སྟེ་དེ་དག་ལ་ངེས་པར་བརྟན་པ་ཞེས་ནི་མདོ་ལས་མངོན་པར་
བརྗོད་དོ།།
༈ བཞི་པ་ཆོས་མཆོག་གི་རྩེ་སྦྱོར་ནི། རང་འབྲས་ཐེག་ཆེན་མཐོང་ལམ་སྐྱེད་པའི་
ནུས་པ་སྨིན་པས་ཏིང་ངེ་འཛིན་མཐའ་ཡས་པ་ལ་སེམས་ཀུན་ཏུ་གནས་པ་ཐོབ་པའི་ཐེག་ཆེན་གྱི་
ངེས་འབྱེད་ཆ་མཐུན་བཞི་པ་སྟེ། གླིང་བཞི་པ་དང༌། སྟོང་དང་པོ་སྤྱི་ཕུད་དག་དང་།
སྟོང་གཉིས་པ་དང་། སྟོང་གསུམ་པའི་འཇིག་རྟེན་གྱི་ཁམས་དག་གི་སའི་རྡུལ་རྣམས་སྲང་
གྲངས་དང༌། ཆུའི་རྡུལ་རྣམས་སྐྲའི་རྩེ་མོས་བླངས་པའི་ཐིགས་པའི་གྲངས་ཀྱིས་གཞལ་ནུས་
པར་དཔེར་མཛད་ནས། དེ་བས་ཀྱང་སེམས་དང་པོ་བསྐྱེད་པ། སྤྱོད་པ་ལ་ཞུགས་པ།
ཕྱིར་མི་ལྡོག་པ། སྐྱེ་བ་གཅིག་གིས་ཐོགས་པའི་བྱང་སེམས་བཞིའི་དགེ་བ་ལ་ཡི་རང་
བའི་བསོད་ནམས་ཆེས་ཁྱད་པར་དུ་འཕགས་ཤིང་ཚད་གཞལ་དུ་མི་ནུས་པའི་མང་པོ་ཉིད་ཀྱིས་
མཚོན་ནས་ནི་སེམས་ཀུན་གནས་ཀྱི་ཏིང་ངེ་འཛིན་དེ་ནི་མདོ་ལས་ཡོངས་སུ་བསྒྲགས་པ་ཡིན་
ནོ། །འདིར་དངོས་སུ་བྱང་སེམས་བཞིའི་སེམས་བསྐྱེད་ལ་ཡི་རང་བ་བསོད་ནམས་མང་བ་
ཉིད་དུ་གསུངས་ནས་དེས་མཚོན་ནས་སེམས་ཀུན་གནས་ཀྱི་ཏིང་ངེ་འཛིན་ཉིད་བསོད་ནམས་
ཚད་མེད་པར་བསྟན་ཏོ། །གོང་དུ་བསྟན་པའི་བྱང་སེམས་བཞི་ནི། མོས་སྤྱོད། མ་
དག་ས་བདུན། དག་པ་ས་གསུམ། ས་བཅུ་པ་ལ་གནས་པ་བཞིའོ། །
༈ ལྔ་པ་མཐོང་ལམ་རྩེ་སྦྱོར་ལ་གཉིས། སྤང་བྱ་རྟོག་པ། གཉེན་པོ་མཐོང་ལམ་
མོ། །
དང་པོ་ལ་གཉིས། མདོར་བསྟན་པ། རྒྱས་པར་བཤད་པའོ། །དང་པོ་ལ་
གཉིས་ལས། དང་པོ་གཟུང་རྟོག་མདོར་བསྟན་པ་ནི། འཇུག་པར་བྱ་བའི་ཡུལ་ཐེག་
ཆེན་གྱི་ལམ་འབྲས་བུ་དང་བཅས་པ་དང་ནི་ལྡོག་པར་བྱ་བའི་ཡུལ་ཐེག་དམན་གྱི་ལམ་འབྲས་
བུ་དང་བཅས་པ་ནི་དམིགས་པ་ཡིན་ལ། རྣམ་པ་ནི། དེ་དག་གཟུང་བའི་ཡུལ་དུ་བྱས་
ནས་རིམ་པར་བླང་བྱ་དང་དོར་བྱའི་ངོ་བོར་བདེན་པར་ཞེན་པ་དང་། དབྱེ་བ་ནི། མཐོང་
ལམ་རྩེ་སྦྱོར་གྱི་མི་མཐུན་ཕྱོགས་མཐོང་སྤང་གཟུང་བའི་རྣམ་རྟོག་ཀུན་བཏགས་གཉིས་པོ་དེ་ལ

ཡུལ་གྱི་སྒོ་ནས་སོ་སོར་དབྱེ་བས་དེ་དག་ནི་དགུ་དགུ་ཡི་བདག་ཉིད་དུ་ཡོད་ཅིང་། གཟུང་
རྟོག་དེ་རྣམས་ཞེན་ཡུལ་ལ་འཁྲུལ་པའི་ལོག་ཤེས་ཡིན་པས་ཇི་ལྟ་བ་བཞིན་དུ་རང་གི་ཡུལ་
འཛིན་པ་མིན་པའི་འཁྲུལ་པའི་བདག་ཉིད་ཅན་གྱི་འཁྲུལ་ཤེས་དག་ཏུ་ཤེས་པར་བྱའོ། །
གཉིས་པ་འཛིན་རྟོག་མདོར་བསྟན་པ་ནི། སོ་སོའི་སྐྱེ་བོ་དང་འཕགས་པའི་གང་ཟག་གི་རྟེན་གྱི་
སྒོ་ནས་དབྱེ་བས་སེམས་ཅན་དོན་ལ་གྲུབ་པའི་རྫས་ཡོད་དུ་འཛིན་པ་དང་བློས་བཏགས་པ་
ཙམ་གྱི་ཡོད་པར་འཛིན་པའི་འཛིན་པ་གཉིས་པོ་ནི་དམིགས་པ་ཡིན་ལ། རྣམ་པ་ནི། དེ་
གཉིས་ལ་དམིགས་ནས་ལོངས་སྤྱོད་བྱེད་དུ་བདེན་པར་རྣམ་པར་རྟོག་པའི་འཛིན་པ་དག་ཏུ་
འདོད་ལ། དབྱེ་བ་ནི། མཐོང་རྩེའི་མི་མཐུན་ཕྱོགས་མཐོང་སྤང་འཛིན་རྟོག་ཀུན་
བཏགས་གཉིས་པོ་དེ་དག་ལ་ཡུལ་གྱི་སྒོ་ནས་སོ་སོར་ཕྱེ་བས་དགུ་དགུའི་བདག་ཉིད་དུ་ཡོད་
ཅིང་རྣམ་རྟོག་དེ་རྣམས་རང་གི་ཞེན་ཡུལ་ལ་འཁྲུལ་པའི་ལོག་ཤེས་ཡིན་ནོ། །གལ་ཏེ་དེ་
དག་ལ་འཁྲུལ་ཤེས་མིན་ན་དེ་དག་གིས་ཇི་ལྟར་གཟུང་བའི་དོན་དེ་དེ་བཞིན་དུ་ཡོད་དགོས་པ་
ལ་དེ་མེད་པའི་ཕྱིར། དེ་དག་དངོས་པོའི་གནས་ཚོད་དང་མཐུན་པའི་ཡུལ་གང་གི་ཡུལ་
ཅན་གྱི་འཛིན་པ་མ་འཁྲུལ་པ་ཡིན་པར་འདོད་དེ་འདོད་མི་རིགས་སོ། དེས་ན་དེ་ལྟར་ཡུལ་
བདེན་གྲུབ་ཏུ་འཛིན་པའི་རྣམ་རྟོག་དེ་དག་ནི་འཛིན་པ་མ་འཁྲུལ་པ་ཡི་ངོ་བོས་སྟོང་པའི་མཚན་
ཉིད་ཅན་གྱི་འཁྲུལ་ཤེས་སུ་འདོད་དོ་ཞེས་འཁྲུལ་ཤེས་སུ་སྒྲུབ་པའོ། །གཉིས་པ་རྒྱས་པར་
བཤད་པ་ལ་གཉིས། ཤེས་སྒྲིབ་གཟུང་རྟོགས་རྒྱས་པར་བཤད་པ། ཤེས་སྒྲིབ་འཛིན་
རྟོག་རྒྱས་པར་བཤད་པའོ། །དང་པོ་ལ་གཉིས་ལས། དང་པོ་འཇུག་པ་གཟུང་རྟོག་རྒྱས་
པར་བཤད་པ་ནི། བྱང་ཆུབ་རྒྱུ་འབྲས་གཉིས་དོན་དམ་པར་དབེན་པས་ན་རྒྱུ་ཕྱིན་དྲུག་གིས་
འབྲས་བུ་བྱང་ཆུབ་དོན་དམ་པར་མི་འཐོབ་ཀྱང་ཐ་སྙད་དུ་འཐོབ་པའི་ངོ་བོ་ཉིད་ཐེག་ཆེན་གྱི་
ལམ་འབྲས་ལ་དམིགས་ནས་འཇུག་བྱར་བདེན་པར་ཞེན་པ་དང་། འཇུག་བྱང་བདེན་པར་
ཞེན་པ་ཞེས་པ་ཐམས་ཅད་ལ་སྦྱར་ཏེ། ས་མི་གཡོ་བ་ལ་སོགས་པ་གསུམ་ལ་དངོས་སུ་
འཇུག་པས་སངས་རྒྱས་ཀྱི་རིགས་སུ་ངེས་པ་ལ་དམིགས་པ་དང་ནི། ཆོས་ཐམས་ཅད་
བདེན་མེད་སྒྱུ་མ་ལྟར་རྟོགས་པས་མཐོང་ལམ་སོགས་ནི་ཡང་དག་པར་འགྲུབ་པ་ལ་དང༌།
ཆོས་ཐམས་ཅད་གཟུགས་བརྙན་ཙམ་དུ་རྟོགས་པས་ཐེག་ཆེན་གྱི་ཤེས་པའི་དམིགས་པ་མ་
འཁྲུལ་བ་ལ་དམིགས་པ་དང་། སྐྱོན་ཡོན་མཐོང་བ་སྔོན་དུ་འགྲོ་བའི་སྒོ་ནས་སྤང་བླང་བྱ་བ་

ཉིད་ཀྱིས་མི་མཐུན་ཕྱོགས་ཤེས་སྒྲིབ་འགྲིབ་པ་དང་དེའི་གཉེན་པོ་འཕེལ་བ་ལ་དམིགས་པ་
དང༌། སྒྲིབ་བྱེད་ཀྱི་དྲི་མ་ཐམས་ཅད་དང་བྲལ་བས་རང་གིས་སམ་རང་གི་ཡུལ་ཇི་ལྟ་བ་
བཞིན་དུ་རྟོགས་པའི་རྣམ་མཁྱེན་ལ་དམིགས་པ་དང་། ཐེག་ཆེན་རིགས་ངེས་རྣམས་ཐེག་
ཆེན་ལས་འབྲས་ལ་འགོད་པས་རྒྱུ་དམན་ཞིང་འབྲས་བུ་གྱ་ནོམ་པ་མ་ཡིན་པའི་ཉན་རང་གི་ས་
ཐག་སྲིང་བར་བྱེད་པ་ལ་དམིགས་པ་དང་། གདུལ་བྱའི་བསམ་པ་དང་མཐུན་པར་སྤྲུལ་
ནས་དོན་བྱེད་པས་སེམས་ཅན་གྱི་དོན་བྱེད་པའི་ཐེག་ཆེན་དེ་ཡི་བྱེད་ལས་ལ་དམིགས་པ་དང་།
གཞན་དོན་བྱེད་པའི་ཐབས་ཤེས་རབ་དང་སྙིང་རྗེ་ལ་མཁས་པས་ཐེག་ཆེན་གྱི་ལམ་དེའི་ལས་
བྱའི་སྟེ་ལས་སུ་བྱ་བའི་འབྲས་བུ་སེམས་ཅན་རྣམས་ཀྱང་མྱང་འདས་ལ་འགོད་པ་ལ་དམིགས་
ནས་འཇུག་བྱར་བདེན་པར་འཛིན་པའི་བདེན་འཛིན་ཏེ། དེ་ལྟར་ཐེག་ཆེན་གྱི་ལས་འབྲས་
ནི་སྐྱོན་མེད་པ་ཉིད་ཀྱིས་བྱང་སེམས་ཀྱིས་འཇུག་པའི་ཕྱོགས་སོ་སྙམ་དུ་བདེན་པར་ཞེན་པ་ཉིད་
ཀྱི་རྟེན་ཅན་གྱི་གཟུང་བའི་རྣམ་པར་རྟོག་པ་ཀུན་བཏགས་དེ་ནི་རྣམ་པ་དགུར་འདོད་པ་ཡིན་
ནོ། །གཉིས་པ་ལྡོག་པ་གཟུང་རྟོག་རྒྱས་པར་བཤད་པ་ནི། ཤེས་རབ་དང་སྙིང་རྗེ་དམན་
པས་སྲིད་པ་དང་ཞི་བར་ལྷུང་བའི་ཕྱིར་རྟོགས་པ་དམན་པའི་ཐེག་དམན་གྱི་ལམ་ལ་ལྡོག་བྱར་
བདེན་པར་འཛིན་པ་ཉིད་དང་ནི། ལྡོག་བྱར་བདེན་པར་འཛིན་པ་ཞེས་པ་ཐམས་ཅད་ལ་
སྦྱར་ཏེ། སྲིད་ཞིའི་མཐའ་ལས་སྐྱོབ་པའི་བཤེས་གཉེན་ཐབས་ལ་མཁས་པ་དང་བྲལ་བས་
ཐབས་ཤེས་ཁྱད་པར་ཅན་གྱིས་ཡོངས་སུ་འཛིན་པ་མེད་པ་ལ་དང༌། ཤེས་སྒྲིབ་མཐའ་དག་
གི་གཉེན་པོ་མ་ཚང་བས་གཞན་དོན་སྒྲུབ་པའི་ལམ་གྱི་རྣམ་པ་མ་ཚང་བ་ལ་དང༌། སྲིད་པ་
ཐ་མ་པའི་ཚེ་སློབ་དཔོན་གྱི་གདམས་ངག་ལ་ལྟོས་པས་གཞན་གྱི་རྐྱེན་གྱིས་ཐར་པར་འགྲོ་བ་
ལ་དང་། གཞན་དོན་དུ་ཆེད་དུ་བྱ་བ་ཆེན་པོ་གསུམ་ལ་སོགས་པ་ལ་མི་འཇུག་ཅིང་རང་དོན་
དུ་ཞི་བདེ་ཁོ་ནའི་དོན་དུ་ཞུགས་པས་ཆེད་དུ་བྱ་བ་ལོག་པ་ལ་དང༌། ཉོན་སྒྲིབ་ཙམ་གྱི་གཉེན་པོ་
སྒོམ་པས་སྤངས་པ་ཉི་ཚེ་བ་ཙམ་གྱི་ལམ་གྱི་བྱེད་པ་དང་ལྡན་པ་ལ་དང་། གཟུགས་སོགས་
གཞི་ལམ་གྱི་ཆོས་ལ་བདེན་པར་དམིགས་པས་འབྲས་བུ་དང་པོ་རྒྱུན་ཞུགས་སོགས་རྟོགས་པ་
མཐོ་དམན་སྣ་ཚོགས་པ་ཉིད་དུ་གྱུར་པ་ལ་དང་། རང་ལམ་དུ་ཤེས་བྱ་ལ་རྨོངས་པའི་མ་
རིག་པའི་བག་ལ་ཉལ་ཐམས་ཅད་མ་སྤངས་པས་ཐེག་ཆེན་གྱི་ལམ་ལ་གནས་པ་དང་འཇུག་པ་
ལ་རྨོངས་པ་ལ་དང༌། ཐེག་གསུམ་གྱི་སྤང་རྟོགས་ཀྱི་རིགས་ཐམས་ཅད་སྡུད་པ་ཉིད་ཀྱིས་

རྣམ་མཁྱེན་ཉིད་ཉན་རང་གི་མྱང་འདས་སོགས་ཀྱི་རྗེས་ལ་འགྲོ་ཞིང་ཐོབ་པར་བྱ་བའམ་ཐེག་
དམན་རང་ལམ་གྱི་འབྲས་བུ་ཐོབ་པའི་རྗེས་ལ་ཐེག་ཆེན་ལ་འགྲོ་དགོས་པ་ཞེས་བྱ་བ་རྣམས་ལ་
ལྡོག་བྱར་བདེན་པར་འཛིན་པའི་ཤེས་སྒྲིབ་ཀྱི་རྣམ་རྟོག་ཀུན་བཏགས་དགུ་ཡི་བདག་ཉིད་འདི་
ནི་བྱང་སེམས་ཀྱིས་ལྡོག་པའི་ཕྱོགས་ཀྱི་རྟེན་ཅན་ཏེ། ཉན་ཐོས་ལ་སོགས་པའི་ཡིད་ལས་
འབྱུང་བ་དམན་པའི་ལམ་འབྲས་བུ་དང་བཅས་པ་ལ་དམིགས་ནས་དེ་དག་ནི་རིམ་པར་རྟོགས་
པ་དམན་པ་ཡོངས་འཛིན་དམན་པ་སོགས་ཀྱི་སྐྱོན་དང་བཅས་པའོ་སྙམ་ནས་ལྡོག་བྱར་བདེན་
པར་ཞེན་པའོ། །གཉིས་པ་འཛིན་རྟོག་རྒྱས་པར་བཤད་པ་ལ་གཉིས་ལས། དང་པོ་རྫས་
འཛིན་རྟོག་པ་རྒྱས་པར་བཤད་པ་ནི། དོན་དམ་པར་མེད་ཀྱང་ཀུན་རྫོབ་ཏུ་སྒྱུ་མ་བཞིན་དུ་ཡོན་
ཏན་འཛིན་པ་དང་ནི་སྐྱོན་འདོར་བ་པོའི་གང་ཟག་རྫས་ཡོད་དུ་ཞེན་པའི་འཛིན་པ་ལ་དམིགས་
ནས་ལོངས་སྤྱོད་པ་པོར་བདེན་པར་ཞེན་པ་དང༌། རྫས་ཡོད་དུ་ཞེས་སོགས་ཐམས་ཅད་ལ་
སྦྱར་ཏེ། ཆོས་ཐམས་ཅད་ཀྱི་གནས་ལུགས་ཡང་དག་པ་བདེན་མེད་ཉིད་ཡིད་ལ་མི་བྱེད་
པར་བདེན་པར་ཡིད་ལ་བྱེད་པ་པོའི་གང་ཟག་ལ་དང་། དེ་ལྟར་བདེན་གྲུབ་ཏུ་ཡིད་ལ་བྱེད་པ་
ཉིད་ཀྱིས་ཁམས་རྣམས་ནི་གསུམ་པོ་དག་དང་ཉེ་བར་འབྲེལ་བ་པོའི་གང་ཟག་དང༌། ཆོས་
ཐམས་ཅད་བདེན་མེད་ཉིད་དུ་རྟོགས་པ་ལ་མི་གནས་པས་བདེན་གྲུབ་ཏུ་བཟུང་ནས་གནས་
པའི་གང་ཟག་དང༌། ཆོས་ཐམས་ཅད་ལ་བདེན་པར་མ་ཞེན་པ་ཉིད་ཀྱིས་ཐམས་ཅད་བདེན་
མེད་ཉིད་དུ་མངོན་པར་ཞེན་པ་པོའི་གང་ཟག་དང༌། གང་ཟག་སོགས་ཆོས་ཐམས་ཅད་དོན་
དམ་པར་རྫས་སུ་ཡོད་པ་མེད་པས་ཀུན་རྫོབ་ཏུ་ཆོས་ཐམས་ཅད་ཀྱི་དངོས་པོ་བཏགས་པ་ཙམ་
དུ་ཁོང་དུ་ཆུད་པའི་གང་ཟག་དང༌། དེ་ཁོ་ན་ཉིད་རྟོགས་པའི་སྟོབས་ཀྱིས་བདེན་གྲུབ་ཏུ་མངོན་
པར་མ་ཞེན་པ་སྔོན་དུ་འགྲོ་བའི་སྒོ་ནས་ཕྱིན་དྲུག་ལ་ཆགས་ཤིང་ནན་ཏན་དུ་སྤྱོད་པ་པོའི་གང་
ཟག་དང་ནི། སྲིད་ཞི་བདེན་མེད་དུ་སྒོམ་པ་ཉིད་ཀྱིས་སྲིད་ཞི་ལ་བླང་དོར་དུ་བདེན་པར་
འཛིན་པའི་གཉེན་པོ་བྱེད་པའི་གང་ཟག་དང༌། ཤེར་ཕྱིན་ཡང་དག་པར་མ་ཤེས་པས་རྣམ་
མཁྱེན་དུ་ཇི་ལྟར་འདོད་པ་བཞིན་དུ་འགྲོ་བ་ལ་ཉམས་ནས་ཡུན་རིང་དུ་ཐོགས་པའི་གང་ཟག་
རྫས་ཡོད་དུ་འཛིན་པའི་འཛིན་པ་ལ་དམིགས་ནས་ལོངས་སྤྱོད་པ་པོར་བདེན་པར་ཞེན་པ་སྟེ།
བདེན་འཛིན་ཀུན་བཏགས་ཀྱིས་བསྡུས་པ་ཡུལ་གྱི་སྒོ་ནས་ཕྱེ་བ་དགུ་པོ་འདི་དག་ནི་འཛིན་པའི་
རྣམ་པར་རྟོག་པ་དང་པོར་ཏེ་རྫས་འཛིན་རྟོག་པ་ཡིན་པར་ཤེས་པར་བྱའོ། །གཉིས་པ་

བཏགས་འཛིན་རྟོག་པ་རྒྱས་པར་བཤད་པ་ནི། ཉན་རང་གི་བྱང་ཆུབ་ཙམ་དུ་ངེས་པར་འབྱུང་བ་
ཉིད་ཀྱིས་ཆེད་དུ་བྱ་བ་ཆེན་པོ་གསུམ་དུ་ཇི་ལྟ་བ་བཞིན་དུ་ངེས་པར་མི་འབྱུང་བའི་སྐྱེས་བུ་
བཏགས་པར་འཛིན་པའི་འཛིན་པ་ལ་དམིགས་ནས་ལོངས་སྤྱོད་པ་པོར་བདེན་པར་ཞེན་པ་
དང༌། བཏགས་པར་འཛིན་པའི་ཞེས་སོགས་ཐམས་ཅད་ལ་སྦྱར་ཏེ། ཐེག་ཆེན་གྱི་ལམ་
ལ་ཉན་རང་གིས་མངོན་པར་འདོད་པའི་ཉེར་ཞི་ཙམ་སྒྲུབ་པའི་ལམ་མེད་པས་ཐེག་ཆེན་གྱི་ལམ་
ཕྱིན་དྲུག་ལ་ལམ་མིན་པར་ངེས་པར་འཛིན་པའི་སྐྱེས་བུ་དང་། རྒྱུ་འགག་པ་དང་བཅས་པའི་
འབྲས་བུ་སྐྱེ་བ་ཀུན་རྫོབ་ཀྱི་ངོ་བོར་གནས་པ་ལ་དོན་དམ་པར་ཞེན་པའི་སྐྱེས་བུ་དང༌། མི་
མཐུན་ཕྱོགས་ཀྱི་བར་ཆད་མེད་པ་དང་ཡོད་པའི་ཁྱད་པར་གྱིས་ལམ་གྱི་དངོས་པོ་མཐའ་དག་
རྒྱུན་མི་ཆད་དུ་ལྡན་པ་དང་མི་ལྡན་པ་བདེན་པར་འཛིན་པའི་སྐྱེས་བུ་དང༌། ནམ་མཁར་གནས་
པའི་བྱ་དང་འདྲ་བ་ཉིད་ཀྱིས་དོན་དམ་པར་མེད་པའི་གཟུགས་སོགས་ལ་མི་གནས་པའི་ཚུལ་
གྱིས་གནས་པའི་སྐྱེས་བུ་དང༌། བསམ་པ་སེམས་བསྐྱེད་དང་སྤྱོད་པ་ཕྱིན་དྲུག་སོགས་ལ་
སློབ་པའི་སྒོ་ནས་ཐེག་དམན་གྱི་རིགས་ནི་འཇིག་ཅིང་ཉམས་པར་བྱེད་པ་པོའི་སྐྱེས་བུ་དང་།
སྟོང་ཉིད་རྟོགས་པ་ཙམ་གྱིས་ཆོག་པར་བཟུང་ནས་འབྲས་བུ་སངས་རྒྱས་ལ་དོན་དུ་གཉེར་བའི་
འདོད་པ་མེད་པའི་སྐྱེས་བུ་དང་། དུས་གསུམ་གྱི་སངས་རྒྱས་ཐམས་ཅད་ཀྱི་སྤང་རྟོགས་
ཐོབ་པའི་རྒྱུ་ཤེར་ཕྱིན་སྒོམ་པ་མེད་པའི་སྐྱེས་བུ་དང་། སེར་སྣ་སོགས་ཕྱིན་དྲུག་གི་མི་
མཐུན་ཕྱོགས་གོམས་པའི་སྟོབས་ཀྱིས་བདུད་བཞི་དང་ས་གཉིས་སོགས་བྱང་ཆེན་ལ་བར་དུ་
གཅོད་བྱེད་ཀྱི་ཕྱིར་རྒོལ་བའི་དངོས་པོ་ནི་དམིགས་པའི་སྐྱེས་བུ་བཏགས་པར་འཛིན་པ་ལ་
དམིགས་ནས་ལོངས་སྤྱོད་པ་པོར་བདེན་པར་འཛིན་པ་སྟེ། བདེན་འཛིན་ཀུན་བཏགས་
ཀྱིས་བསྡུས་པ་ཡུལ་གྱི་སྒོ་ནས་ཕྱེ་བའི་འཛིན་པའི་རྣམ་རྟོག་དགུ་པོ་འདི་དག་ནི་སྔར་བཤད་
པའི་རྫས་འཛིན་རྟོག་པ་ལས་གཞན་པའི་བཏགས་འཛིན་རྟོག་པ་ཡིན་ནོ། །གཟུང་རྟོག་དང་
པོ་དང་འཛིན་རྟོག་དང་པོ་གཉིས་སྦྱོར་བ་ཉེར་བསྡོགས་ཀྱིས་སྤོང་བ་དང་། ཕྱི་མ་གཉིས་
འཇུག་པ་བར་ཆད་མེད་ལམ་གྱིས་སྤོང་བར་གསུངས་པའི་དོན་ནི། སྤྱིར་ས་བོན་བཞི་ཀ་
ཅིག་ཅར་དུ་སྤོང་བ་ཡིན་ཡང་། གཟུང་རྟོག་ཀུན་བཏགས་མངོན་གྱུར་བ་གཉིས་དང༌། འཛིན་
རྟོག་ཀུན་བཏགས་མངོན་གྱུར་བ་གཉིས་ཏེ་བཞི་ལས། གཟུང་འཛིན་གྱི་རྟོག་པ་མངོན་གྱུར་
བ་དང་པོ་གཉིས་མགོ་གནོན་པ་སླ། ཕྱི་མ་གཉིས་མགོ་གནོན་པ་དཀའ་བར་ཤེས་པའི་ཆེད་

དུ་ས་བོན་སྤོང་བྱེད་ཀྱི་བར་ཆད་མེད་ལམ་ལ་སྦྱོར་བ་ཉེར་བསྡོགས་དང་དངོས་གཞི་བར་ཆད་
མེད་ལམ་གྱི་མིང་སོ་སོར་བཏགས་པ་ཡིན་ནོ། །་
གཉིས་པ་གཉེན་པོ་མཐོང་ལམ་རྩེ་སྦྱོར་ལ་གསུམ། མཐོང་རྩེའི་རྒྱུ། མཐོང་རྩེའི་
འབྲས་བུ། མཐོང་རྩེ་རང་གི་ངོ་བོ་བཤད་པའོ། །དང་པོ་ནི། མཐར་ཐུག་གི་བྱང་
ཆེན་འཐོབ་པའི་རྒྱུ་གནས་སྐབས་ཀྱི་བྱང་ཆུབ་ཆེན་པོ་མཐོང་ལམ་རྩེ་སྦྱོར་སྐྱེད་པ་ལ་ཡང་ལྷན་
ཅིག་བྱེད་རྐྱེན་གཉིས་དང་ཉེར་ལེན་གཅིག་སྟེ་རྒྱུ་གསུམ་ཡོད་པ་ལས། ཐེག་པ་ཆེན་པོའི་
རིགས་ཅན་བྱང་ཆུབ་ལ་འགོད་པའི་དོན་དུ་དེའི་ཐབས་མཐོང་ལམ་སོགས་གཞན་ལ་སྟོན་པ་ནི་
རྒྱུ་དང་པོ་དང༌། གནས་སྐབས་དང་མཐར་ཐུག་གི་བྱང་ཆུབ་དེ་ཡི་རྒྱུ་གཞུང་ཤེར་ཕྱིན་གྱི་
ཚིག་དོན་གླེགས་བམ་དང་བཅས་པ་ནི་ཐེག་ཆེན་གྱི་རིགས་ཅན་གཞན་ལ་ཡོངས་སུ་གཏོད་པ་
ནི་དེའི་རྒྱུ་གཉིས་པ་སྟེ་དེ་གཉིས་ནི་འབྲས་བུ་རྟོགས་པའི་ཆོས་དང་རྒྱུ་ལུང་གི་ཆོས་ལ་གཞན་
འགོད་པའི་སྒོ་ནས་གཞན་རྒྱུད་སྦྱོང་བའི་ཐབས་བསོད་ནམས་ཀྱི་ཚོགས་ཀྱིས་བསྡུས་པ་དང་།
གནས་སྐབས་ཀྱི་བྱང་ཆུབ་མཐོང་ལམ་རྩེ་སྦྱོར་དེ་འཐོབ་པའི་བར་ཆད་མེད་པའི་རྒྱུ་མཉམ་
གཞག་ཏུ་ཤེར་ཕྱིན་རང་གིས་བསྒོམ་པ་དང་རྗེས་ཐོབ་ཏུ་གཞན་ལ་སྟོན་པ་ལ་སོགས་པ་བསོད་
ནམས་ཆེས་མང་པོའི་མཚན་ཉིད་དང་ལྡན་པའི་ཐེག་ཆེན་སྦྱོར་ལམ་གྱི་ཡེ་ཤེས་ནི་དེའི་རྒྱུ་
གསུམ་པ་སྟེ་སྔ་མ་གཉིས་ལས་གཞན་པའི་དེའི་ཉེར་ལེན་གྱི་རྒྱུ་ཡིན་པས་སོ། །འདི་རང་
རྒྱུད་སྦྱོང་བྱེད་ཡེ་ཤེས་ཀྱི་ཚོགས་ཀྱིས་བསྡུས་པ་ཉིད་དོ། །འདི་དག་མཐར་ཐུག་གི་བྱང་ཆུབ་
ཀྱི་རྒྱུའང་ཡིན་མོད་ཀྱི། གཙོ་བོ་ནི་གནས་སྐབས་ཀྱི་བྱང་ཆེན་མཐོང་ལམ་རྩེ་སྦྱོར་གྱི་རྒྱུའོ། །
གཉིས་པ་མཐོང་རྩེའི་འབྲས་བུ་བྱང་ཆུབ་ཆེན་པོ་ལ་གསུམ། དབུ་མ་པ་རང་ལུགས་ཀྱི་བྱང་
ཆེན་ངོས་གཟུང་བ། དངོས་པོ་བདེན་གྲུབ་འདོད་པའི་དངོས་སྨྲ་བའི་ལུགས་ལ་དེ་མི་འཐད་
པར་བསྟན་པ། ་མཐར་ཐུག་གི་བྱང་ཆེན་ཐོབ་པར་འདོད་པས་ཆོས་རྣམས་བདེན་སྟོང་དུ་
ཁས་བླང་དགོས་པར་བསྟན་པའོ། །དང་པོ་ནི། སྒྲིབ་གཉིས་ཀྱི་དྲི་མ་རྣམས་དོན་དམ་པར་
ཟད་པ་མེད་པ་དང་། དོན་དམ་པར་མི་སྐྱེ་བར་མངོན་སུམ་དུ་མཐོང་བའི་ཡེ་ཤེས་མཐར་
ཐུག་པ་ནི་བྱང་ཆུབ་ཆེན་པོ་ཡིན་ཅེས་མདོ་ལས་བརྗོད་པར་མཛད་ལ། དེ་ལྟར་བརྗོད་པའི་
རྒྱུ་མཚན་ནི་དྲི་མ་རྣམས་དོན་དམ་པར་སྔར་ཡོད་ཟད་པ་མེད་པ་དང་སྔར་མེད་སྐྱེ་བ་མེད་པར་
རྟགས་ཡང་དག་ལ་བརྟེན་ནས་འགྲུབ་པའི་ཕྱིར། དེས་ན་དྲི་མ་ཟད་སྐྱེ་མེད་པར་མངོན་སུམ་

དུ་མཐོང་བའི་ཡེ་ཤེས་དེ་དག་ནི་གོ་རིམ་བཞིན་དུ་ཟད་མི་སྐྱེ་ཤེས་པའི་བྱང་ཆུབ་ཆེན་པོར་ཤེས་
པར་བྱའོ། །གཉིས་པ་ལ་གཉིས་ལས། རིགས་པ་དང་འགལ་བ་ནི། སྐྱེས་ཟིན་དང་
སྐྱེ་འགྱུར་གྱི་དྲི་མ་བདེན་པ་བ་སྤོང་བ་དང་འགོག་པ་མེད་པའི་སྤྲོས་བྲལ་གྱི་རང་བཞིན་ཡིན་
ལ། དེའི་ཕྱིར་དངོས་སྨྲ་བ་ཁྱེད་ཅག་འདོད་པ་ལྟར་ཐེག་པ་ཆེན་པོའི་མཐོང་ལམ་ཞེས་བྱ་
བའི་ལམ་གྱིས་ནི་ཤེས་སྒྲིབ་གཟུང་འཛིན་གྱི་རྣམ་པར་རྟོག་པའི་རིགས་བདེན་གྲུབ་སྔར་ཡོད་
ཅི་ཞིག་ཟད་ཅིང་། བདེན་གྲུབ་མ་འོངས་པ་སྐྱེ་འཕྲོ་ཆད་པའི་སྐྱེ་མེད་ཀྱི་རྣམ་པའི་འགོག་
བདེན་བདེན་པར་གྲུབ་པ་ཅི་ཞིག་འཐོབ་སྟེ་མི་འཐོབ་བོ། །དེ་ལྟར་དྲི་མ་རྣམས་དོན་དམ་
པར་ཟད་སྐྱེ་མེད་པའི་བདེན་སྟོང་ཉིད་དུ་ལུང་དང་རིགས་པས་གྲུབ་པས་ན་དངོས་སྨྲ་བ་ཁྱེད་
ཅག་གིས་དྲི་མ་བདེན་གྲུབ་སྐྱེས་ཟིན་སྔར་ཡོད་གཉེན་པོའི་སྟོབས་ཀྱིས་ཟད་པར་བྱས་པ་ལ་དྲི་
མ་དེ་དག་ཟད་དོ་སྙམ་པའི་ཤེས་པ་ཟད་པ་ཤེས་པ་དང༌། དྲི་མ་བདེན་གྲུབ་སྐྱེ་འགྱུར་གཉེན་
པོས་མི་སྐྱེ་བར་བྱས་པ་ལ་དྲི་མ་དེ་དག་མི་སྐྱེའོ་སྙམ་པའི་ཤེས་པ་མི་སྐྱེ་བ་ཤེས་པ་ཡིན་པར་
འདོད་ཅིང་དེར་མ་ཟད་བྱང་ཆུབ་ཀྱང་དེ་ལྟ་བུའི་ཟད་པ་དང་མི་སྐྱེ་བ་ཤེས་པ་ཡིན་པར་འདོད་པ་
ནི་རིགས་པ་དང་འགལ་བའོ། །ཁས་བླང་དང་འགལ་བ་ནི། དངོས་སྨྲ་བ་གཞན་གྱི་
ལུགས་ལ་ཕྱི་ནང་གི་ཆོས་རྣམས་ཀྱང་དོན་དམ་པར་ཡོད་པར་འདོད་ལ། དེའི་ཕྱིར་ཤེས་བྱ་
ཐམས་ཅད་ལ་རྨོངས་པའི་མ་རིག་པ་ཡང་བདེན་པར་ཡོད་ཅིང་སྟོན་པ་སངས་རྒྱས་དེ་ཡིས་ནི་
བདེན་པར་གྲུབ་པའི་ཤེས་སྒྲིབ་མ་ལུས་པ་ཟད་པར་བྱས་སོ་ཞེས་བརྗོད་པ་གང་ཡིན་པ་དེ་ལ་
བྱམས་པ་མགོན་པོ་ཁོ་བོས་ངོ་མཚར་དུའམ་བཞད་གད་དུ་བརྩིས་པ་ཡིན་ཏེ། སྤང་བྱ་བདེན་
པར་གྲུབ་ན་གཉེན་པོས་སྤོང་དུ་མི་རུང་བས་ཕན་ཚུན་འགལ་བ་ཁས་བླངས་པས་སོ། །
གསུམ་པ་ལ་གསུམ་ལས། གཞི་དབུ་མ་དངོས་པོའི་གནས་ལུགས་ནི། ཁམས་རང་
བཞིན་གྱིས་རྣམ་པར་དག་པ་འདི་ལ་ནི་གང་ཟག་དང་ཆོས་ཀྱི་བདག་གཉིས་དང་དྲི་མ་བདེན་
གྲུབ་སྔར་ཡོད་གསར་དུ་བསལ་བར་བྱ་བ་ཅི་ཡང་མེད་དེ། དེ་འདྲའི་དགག་བྱ་དེ་དག་དང་
པོ་ནས་ཡོད་མ་མྱོང་བའི་ཕྱིར་དང་། དེ་བཞིན་དུ་ཁམས་འདི་ལ་བདག་མེད་གཉིས་ཀྱི་གནས་
ལུགས་ཞེས་བྱ་བ་སྔར་མེད་གསར་དུ་གཞག་པར་བྱ་བའང་ཅུང་ཟད་ཀྱང་མེད་དེ། དང་པོ་
ནས་གང་ཟག་དང་ཆོས་ཀྱི་བདག་གཉིས་ཀྱིས་དབེན་པའི་རང་བཞིན་ཡིན་པའི་ཕྱིར་རོ། །
ལམ་དབུ་མ་ཡང་དག་པའི་ལྟ་བ་ནི། དེ་ལྟར་བདག་གཉིས་ཀྱིས་སྟོང་པའི་གནས་ལུགས

ཡང་དག་པ་བསལ་གཞག་བདེན་པ་བ་སོགས་ཀྱི་མཐའ་ཐམས་ཅད་དང་བྲལ་བའི་དེ་ཁོ་ན་
ཉིད་དེ་ལ་ཡང་དག་པ་ཕྱིན་ཅི་མ་ལོག་པའི་ཤེས་རབ་ཀྱིས་སྒྲོ་སྐུར་དང་བྲལ་བར་ལྟ་བ་ནི་
གནས་ལུགས་ཀྱི་དོན་ཡང་དག་པ་ཁོང་དུ་ཆུད་པའི་ལྟ་བ་སྟེ་དེས་ལམ་བགྲོད་ཚུལ་ཡང་བསྟན་
ཏོ། །འབྲས་བུ་དབུ་མ་གྲོལ་བ་མཐར་ཐུག་པ་ནི། ཐབས་ཀྱི་ཆ་རྒྱ་ཆེན་པོས་ཟིན་པར་
བྱས་ཏེ་བཤད་མ་ཐག་པ་ལྟར་གྱི་ཡང་དག་པའི་དེ་ཁོ་ན་ཉིད་མངོན་སུམ་དུ་མཐོང་ནས་ཡང་
ནས་ཡང་དུ་གོམས་པར་བྱས་པས་བདག་འཛིན་གཉིས་ས་བོན་དང་བཅས་པ་ལས་རྣམ་པར་
གྲོལ་བའི་སངས་རྒྱས་ཉིད་འཐོབ་པར་འགྱུར་བ་ནི་ལྟ་བ་གོམས་པའི་འབྲས་བུ་སྟེ་དེས་འབྲས་
བུ་མངོན་དུ་བྱེད་ཚུལ་ཡང་བསྟན་ཏོ། །བརྫུན་པ་ལ་དེ་ལྟར་སྤང་གཉེན་རུང་ངམ་སྙམ་ན་སྒྱུ་
མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་དུ་བརྫུན་པའི་གཉེན་པོས་སྒྲོ་
སྐུར་དུ་ཞེན་པའི་ཕྱིན་ཅི་ལོག་གི་སྤང་བྱ་བརྫུན་པ་མཐའ་དག་ལྡོག་པ་ཉིད་ཆེས་འཐད་དོ། །
དེ་ལྟར་གཞི་ལམ་འབྲས་བུའི་དབུ་མ་གསུམ་ལས་ཕྱི་མ་གཉིས་ནི་དབུ་མ་བཏགས་པའོ། །
དེས་ན་མཐར་ཐུག་གི་བྱང་ཆེན་འཐོབ་པར་འདོད་པ་རྣམས་ཀྱིས་དབུ་མ་པའི་ལུགས་ལྟར་ཆོས་
ཐམས་ཅད་བདེན་པས་སྟོང་པ་འདི་ཁོ་ན་ཁས་བླང་བར་བྱ་དགོས་སོ། །གསུམ་པ་མཐོང་རྩེ་
རང་གི་ངོ་བོ་ལ་གཉིས། ངོ་བོ་དངོས། དེའི་བྱེད་ལས་སོ། །དང་པོ་ནི། མཐོང་
སྤང་གཟུང་འཛིན་གྱི་རྣམ་པར་རྟོག་པའི་ས་བོན་གྱི་གཉེན་པོའི་རིགས་སུ་གནས་པའི་ཐེག་ཆེན་
གྱི་བདེན་པ་མངོན་རྟོགས་དེ་ལ་མཐོང་ལམ་རྩེ་སྦྱོར་ཞེས་བྱ་ལ། དེའང་སྔར་གོ་སྒྲུབ་ཀྱི་སྐབས་
སུ་བཤད་པ་ལྟར་སྡུད་བྱེད་སྦྱིན་པ་ལ་སོགས་པའི་ཕར་ཕྱིན་དྲུག་པོ་རེ་རེར་ནི་བསྡུ་བྱ་སྦྱིན་པ་
དང་ཚུལ་ཁྲིམས་ལ་སོགས་པའི་ཕར་ཕྱིན་དྲུག་པོ་དེ་དག་ཕན་ཚུན་དུ་དྲུག་དྲུག་བསྡུས་པ་ལྡོག་
པའི་སྒོ་ནས་སུམ་ཅུ་རྩ་དྲུག་ཏུ་ཕྱེ་བ་དེ་ཐམས་ཅད་ཀྱང་འཁོར་གསུམ་མི་དམིགས་པའི་རྣམ་པ་
ཅན་གྱིས་ཁྱད་པར་དུ་བྱས་པ་གང་ཡིན་པ་སྐད་ཅིག་གཅིག་པའི་སྡུག་བསྔལ་ལ་ཆོས་ཤེས་པའི་
བཟོད་པ་ཡིས་བསྡུས་པའི་བར་ཆད་མེད་པའི་ལམ་གང་ཡིན་པ་དེ་ནི་སྐབས་འདིར་མཐོང་བའི་
ལམ་རྩེ་སྦྱོར་ཡིན་ཏེ། མཐོང་སྤང་རྟོག་པའི་ས་བོན་གྱི་དངོས་གཉེན་བྱེད་པའི་ཐེག་ཆེན་གྱི་
བདེན་པ་མངོན་རྟོགས་ཡིན་པས་སོ། །གཉིས་པ་ནི། དེ་ལྟར་མཐོང་ལམ་རྩེ་སྦྱོར་བར་ཆད་
མེད་ལམ་ལ་གནས་པའི་རྣལ་འབྱོར་པ་དེས་སྤངས་པ་ལ་དབང་བྱེད་པའི་དོན་དུ་མཉམ་གཞག་
དེའི་ངང་ནས་མཐོང་སྤང་གི་ཉོན་མོངས་པ་དང་ཤེས་བྱའི་སྒྲིབ་པའི་འཇིགས་པ་དང་བག་ཚ་བ་

མེད་པའི་བདག་ཉིད་ཅན་གྱི་སེང་གེ་རྣམ་པར་བསྒྱིངས་པའི་ཏིང་ངེ་འཛིན་མཐོང་ལམ་རྣམ་
གྲོལ་ལམ་ལ་སྙོམས་པར་ཞུགས་ནས་སླར་ཡང་མཉམ་གཞག་དེ་ལས་ལངས་པའི་རྗེས་ཐོབ་ཏུ་
རྟེན་ཅིང་འབྲེལ་བར་འབྱུང་བ་མ་རིག་པའི་རྐྱེན་གྱིས་འདུ་བྱེད་ནས་སྐྱེ་བའི་རྐྱེན་གྱིས་རྒ་ཤི་
འབྱུང་བའི་བར་ཀུན་ཉོན་ལུགས་མཐུན་དང་། མ་རིག་པ་འགགས་པས་འདུ་བྱེད་འགགས་
པ་ནས་སྐྱེ་བ་འགགས་པས་རྒ་ཤི་འགགས་པའི་བར་རྣམ་བྱང་ལུགས་མཐུན་དང་། རྒ་ཤི་སྐྱེ་
བ་ལས་བྱུང་བ་ནས་འདུ་བྱེད་མ་རིག་པ་ལས་བྱུང་བའི་བར་ཀུན་ཉོན་ལུགས་མི་མཐུན་དང་།
སྐྱེ་བ་འགགས་པས་རྒ་ཤི་འགགས་པ་ནས་མ་རིག་པ་འགགས་པས་འདུ་བྱེད་འགགས་པའི་
བར་རྣམ་བྱང་ལུགས་མི་མཐུན་ལ་ཡང་དག་པར་རྟོག་པར་བྱེད་དོ། །དེ་ལྟར་བརྟགས་པའི་
དགོས་པ་ནི། བདེན་བཞི་ཇི་ལྟ་བ་བཞིན་ཤེས་པའི་ཕྱིར་ཏེ། ཀུན་ཉོན་ལུགས་མི་མཐུན་
ལ་བརྟགས་པས་སྡུག་བསྔལ་གྱི་རང་བཞིན་ཤེས་ནས་འབྲལ་འདོད་སྐྱེ། དེ་ལུགས་མཐུན་
ལ་བརྟགས་པས་སྡུག་བསྔལ་གྱི་རྒྱུ་ཤེས་ནས་ཀུན་འབྱུང་སྤོང་འདོད་སྐྱེ། རྣམ་བྱང་ལུགས་
མི་མཐུན་ལ་བརྟགས་པས་སྡུག་བསྔལ་འགོག་ནུས་སུ་ཤེས་ཤིང་། དེ་ལུགས་མཐུན་ལ་
བརྟགས་པས་མ་རིག་པ་འགོག་བྱེད་ལམ་བདེན་རྒྱུད་ལ་བསྟེན་བྱར་ཤེས་པར་འགྱུར་བ་ཡིན་
ནོ། ། །
༈ དྲུག་པ་སྒོམ་ལམ་རྩེ་སྦྱོར་ལ་གསུམ། གཉེན་པོ་སྒོམ་ལམ། སྤང་བྱ་རྟོག་པ།
གཉེན་པོས་སྤང་བྱ་སྤངས་པའི་ཕན་ཡོན་ནོ། །
དང་པོ་ནི། སྒོམ་སྤང་གཟུང་འཛིན་གྱི་རྣམ་པར་རྟོག་པའི་ས་བོན་གྱི་གཉེན་པོའི་
རིགས་སུ་གནས་པའི་ཐེག་ཆེན་གྱི་རྗེས་ལ་མངོན་རྟོགས་དེ་ལ་སྒོམ་ལམ་རྩེ་སྦྱོར་ཞེས་བྱ་ལ།
དེའང་། ཏིང་ངེ་འཛིན་ལ་རྩལ་སྦྱོང་བའི་ཆེད་དུ་ཐོད་རྒལ་གྱི་ཏིང་ངེ་འཛིན་ལ་སྙོམས་པར་
འཇུག་པ་ཡིན་ལ། དེ་ཉིད་མདོ་ལས་བསྟན་ཚུལ་ནི། མཐར་གནས་སྙོམས་འཇུག་དགུ་
ལ་ཡང་སོང་ལུགས་མཐུན་དང་མར་འོང་ལུགས་མི་མཐུན་དུ་སྙོམས་པར་འཇུག་པ་གཉིས་སྦྱོར་
བ་སེང་གེ་རྣམ་བསྒྱིངས་དང་། དངོས་གཞི་ལ། བསམ་གཏན་དང་པོ་ནས་འགོག་པའི་
བར་དགུ་ལ་བར་དུ་གང་ཡང་མ་སྤེལ་བའི་ཡར་སོང་གཅིག་དང༌། བསམ་གཟུགས་བརྒྱད་
ལ་འགོག་པ་སྤེལ་བའི་ཡར་སོང་གཅིག་དང་། མཐར་གནས་སྙོམ་འཇུག་དགུ་ལ་འདོད་
སེམས་སྤེལ་བའི་མར་འོང་གཅིག་སྟེ་ལྔ་གསུངས་ལ། དེ་དག་བསྟན་བཅོས་ཀྱིས་བསྡུས་

ཚུལ་ནི། འགོག་དང་བཅས་པའི་སོགས་རྐང་པ་དང་པོ་གཉིས་ཀྱིས་ཐོད་རྒལ་ལ་འཇུག་
པའི་སྦྱོར་བ་སེང་གེ་རྣམ་བསྒྱིངས་དང་། འདོད་པས་གཏོགས་པའི་སོགས་རྐང་པ་ལྷག་
མ་རྣམས་ཀྱིས་དངོས་གཞིའི་མར་འོང་འདོད་སེམས་སྤེལ་བ་དེ་དག་གི་དོན་བསྡུས་དང་བཅས་
པ་ཙམ་དངོས་སུ་བསྟན་ནས་གོང་གི་བར་པ་གཉིས་གོ་སླ་བར་དགོངས་ནས་དངོས་སུ་མ་བསྟན་
ཏོ། །དེ་ལ་སྦྱོར་བ་སེང་གེ་རྣམ་བསྒྱིངས་ནི། འདི་ལྟར་བསམ་གཏན་བཞི་གཟུགས་མེད་
བཞི་འགོག་པ་དང་བཅས་པའི་མཐར་གནས་སྙོམས་འཇུག་དགུར་བསམ་གཏན་དང་པོ་ནས་
འགོག་པའི་བར་ལུགས་མཐུན་དང་། འགོག་པ་ནས་བསམ་གཏན་དང་པོའི་བར་ལུགས་མི་
མཐུན་པའི་ཚུལ་རྣམ་པ་གཉིས་སུ་ཡར་སོང་ཞིང་མར་འོངས་པའི་སྦྱོར་བ་སྔོན་དུ་བཏང་ནས།
དངོས་གཞིའི་ཐོད་རྒལ་དངོས་ལ་འཇུག་པ་ན། གོང་དུ་བཤད་པ་ལྟར་མཐར་གནས་སྙོམས་
འཇུག་དགུ་ལ་བར་དུ་གང་ཡང་མ་སྤེལ་བའི་ཡར་སོང་གཅིག་དང་། བསམ་གཟུགས་བརྒྱད་
ལ་འགོག་པ་སྤེལ་ནས་ཐོད་རྒལ་དུ་ཡར་སོང་བ་གཅིག་སྟེ་གཉིས་ཡོད་པ་མཚམས་འདིར་རྩ་
བས་དངོས་སུ་མ་བསྟན་ལ། དེ་གཉིས་ཀྱི་སྔ་མ་དངོས་གཞིར་མི་འཇོག་པར་ཉེ་སྦྱོར་དུ་བཞེད་
པའང་ཡོད། དེ་ནས་མཐར་གནས་སྙོམས་འཇུག་དགུ་ལ་མར་འོང་འདོད་སེམས་སྤེལ་བའི་
ཆེད་དུ། གོང་གི་ཡར་སོང་གི་མཐའི་འགོག་སྙོམས་ཀྱི་རྗེས་སུ་སྲིད་རྩེར་ནུད་ཆུང་བྱས་ཏེ།
དེ་ནས་འདོད་པར་གཏོགས་པའི་རྣམ་པར་ཤེས་པ་མཉམ་པར་གཞག་པ་མིན་པའི་སས་བསྡུས་
པའི་འདོད་སེམས་མངོན་དུ་བྱས་ནས་དེ་ཉིད་ཀྱིས་ཡར་སོང་དང་མར་འོང་གི་མཚམས་བཟུང་
སྟེ། དེ་ནས་མར་འོང་གི་ཐོད་རྒལ་དུ་ནི་སྙོམས་པར་འཇུག་པ་ལ་བཤད་མ་ཐག་པའི་མཚམས་
འཛིན་གྱི་འདོད་སེམས་དེའི་རྗེས་སུ་འགོག་པ་ལ་སྙོམས་པར་འཇུག །དེ་ནས་འདོད་སེམས་
མངོན་དུ་བྱེད། དེ་ནས་འགོག་པ་གཅིག་པུ་བརྒལ་ནས་སྲིད་རྩེ་ལ་སྙོམས་པར་འཇུག །
དེ་ནས་འདོད་སེམས་ལ་དང༌། དེ་ནས་འགོག་པ་དང་སྲིད་རྩེ་གཉིས་བརྒལ་ནས་ཅི་ཡང་
མེད་ལ། དེ་ནས་འདོད་སེམས་ལ། དེ་ནས་སྔ་མ་གཉིས་ཅི་ཡང་མེད་དང་གསུམ་བརྒལ་
ནས་རྣམ་ཤེས་མཐའ་ཡས་ལ། དེ་ནས་འདོད་སེམས་ལ། དེ་བཞིན་དུ་རྣམ་ཤེས་མཐའ་
ཡས་དང་བཞི་བརྒལ་ནས་ནམ་མཁའ་མཐའ་ཡས་ལ། དེ་ནས་འདོད་སེམས་ལ་དང༌། དེ་
ནས་ནམ་མཁའ་མཐའ་ཡས་དང་ལྔ་བརྒལ་ནས་བསམ་གཏན་བཞི་པ་ལ། དེ་ནས་འདོད་
སེམས་ལ། དེ་ནས་བསམ་གཏན་བཞི་པ་དང་དྲུག་བརྒལ་ནས་བསམ་གཏན་གསུམ་པ་ལ།

དེ་ནས་འདོད་སེམས་ལ་དང་། དེ་ནས་བསམ་གཏན་གསུམ་པ་དང་བདུན་བརྒལ་ནས་བསམ་
གཏན་གཉིས་པ་ལ། དེ་ནས་འདོད་སེམས་ལ་དང་། དེ་ནས་བསམ་གཏན་གཉིས་པ་
དང་བརྒྱད་བརྒལ་ནས་བསམ་གཏན་དང་པོ་ལ། དེ་ནས་འདོད་སེམས་མངོན་དུ་བྱེད་པ་སྟེ།
དེ་ལྟར་བསམ་གཏན་དང་པོ་ནས་འགོག་པའི་བར་དུ་སྤེལ་གཞི་དང་སྤེལ་ཆོས་མི་འདྲར་ཏེ་མི་
འདྲ་བར་ཡར་འགྲོ་བའམ་སོང་བ་དང༌། བསམ་གཏན་བཞི་གཟུགས་མེད་བཞི་འགོག་པའི་
བར་དུ་མཉམ་པར་བཞག་མ་བཞག་འདྲེས་མར་སྤེལ་ནས་མི་འདྲ་བར་མར་འགྲོ་བའམ་འོང་
བས་ན་དེ་དག་ལ་ཐོད་རྒལ་གྱི་སྙོམས་འཇུག་ཅེས་བྱ་ལ། དེ་ནི་སྒོམ་ལམ་རྩེ་སྦྱོར་ཡིན་ཏེ་
སྒོམ་སྤང་རྟོག་པའི་ས་བོན་གྱི་དངོས་གཉེན་བྱེད་པའི་ཐེག་ཆེན་གྱི་རྗེས་ལ་མངོན་རྟོགས་ཡིན་
པས་སོ། །དེ་དག་ནི་འགྲེལ་པ་དོན་གསལ་དང་བསྟུན་པའི་འཆད་ཚུལ་གཅིག་གི་དབང་དུ་
བྱས་ལ། གཞན་ཡང་འགྲེལ་པ་དེ་ཉིད་ཀྱི་དགོངས་པ་བླངས་པའི་འཆད་ཚུལ་ཅུང་ཟད་མི་
འདྲ་བ་དང་། ཉི་སྣང་ལས་གསུངས་ཚུལ་སོགས་ནི་འདིར་མ་སྤྲོས་སོ། །
གཉིས་པ་སྤང་བྱ་རྟོག་པ་ལ་གཉིས། གཟུང་རྟོག །འཛིན་རྟོག་གོ །དང་པོ་
ལ་གཉིས་ལས། དང་པོ་འཇུག་པ་གཟུང་རྟོག་ནི། ཡུལ་གྱི་སྒོ་ནས་དགུ་ཡོད་དེ། ཚིག་
མདོར་བསྡུས་ལ་དགའ་བའི་དབང་རྣོན་རྗེས་སུ་གཟུང་བའི་དོན་དུ་གསུངས་པའི་ཆོས་མདོར་
བསྡུས་པ་བརྗོད་བྱ་དང་བཅས་པ་ལ་འཇུག་བྱར་བདེན་པར་ཞེན་པའི་བདེན་འཛིན་དང་།
ཚིག་རྒྱས་པ་ལ་དགའ་བའི་དབང་རྟུལ་རྗེས་སུ་གཟུང་བའི་དོན་དུ་གསུངས་པའི་ཆོས་རྒྱས་པ་
བརྗོད་བྱ་དང་བཅས་པ་ལ་འཇུག་བྱར་བདེན་པར་ཞེན་པ་དང་། དེ་ལྟ་བུའི་མདོ་རྒྱས་ཀྱི་
དོན་སོགས་ལ་སྒྲུབ་པ་ནན་ཏན་མི་བྱེད་པས་རེ་ཞིག་སངས་རྒྱས་ཀྱིས་མགོན་བྱས་པའི་སྒོ་ནས་
བསྟངས་པས་ཡོངས་སུ་མ་བཟུང་བའི་གཉེན་པོ་ཤེར་ཕྱིན་གྱི་རྣལ་འབྱོར་ཡིད་ལ་བྱེད་པ་ལ་
འཇུག་བྱར་ཞེན་པ་དང་། མཐོང་ལམ་ལ་ལྟོས་ཏེ་དེའི་དུས་སུ་སྦྱོར་ལམ་འདས་པ་དང་། སྒོམ་
ལམ་མ་འོངས་པ་དང་། མཐོང་ལམ་རང་ཉིད་ད་ལྟ་བ་སྟེ་དུས་དེ་གསུམ་དུ་ཐེག་ཆེན་གྱི་
ལམ་གསུམ་པོ་དེ་ལ་ཡོན་ཏན་དོན་དམ་པར་མེད་ཅིང་ཐ་སྙད་དུ་ཡོད་པ་ལ་འཇུག་བྱར་བདེན་
པར་ཞེན་པའི་བདེན་འཛིན་གསུམ་དང༌། མྱ་ངན་ལས་འདས་པར་སྦྱོར་བའི་སྦྱོར་ལམ་དང་
སྟོང་ཉིད་གསར་དུ་རྟོགས་པའི་མཐོང་ལམ་དང་རྟོགས་ཟིན་གོམས་པར་བྱེད་པའི་སྒོམ་ལམ་
གསུམ་ནི་ལེགས་པ་མྱང་འདས་སུ་བགྲོད་པར་བྱེད་པའི་ལམ་ཡིན་ལ། དེ་ལྟ་བུའི་ཐེག་ཆེན་

གྱི་ལམ་ནི་རྣམ་པ་གསུམ་ལ་འཇུག་བྱར་བདེན་པར་ཞེན་པའི་བདེན་འཛིན་གསུམ་སྟེ། དེ་
ལྟ་བུའི་གཟུང་བའི་རྣམ་པར་རྟོག་པ་ལྷན་སྐྱེས་དགུ་པོ་འདི་ནི་སྒོམ་སྤང་གཟུང་འཛིན་གྱི་རྣམ་
རྟོག་བཞིའི་ནང་གི་གཅིག་སྟེ་འཇུག་པ་གཟུང་རྟོག་ཡིན་ལ། འདི་རྣམས་ནི་སྒོམ་ལམ་རྩེ་
སྦྱོར་གྱི་སྦྱོར་བའི་རྣམ་པའི་སྤྱོད་ཡུལ་ཅན་ཏེ་སྦྱོར་བ་ཉེར་བསྡོགས་ཀྱི་གནས་སྐབས་ཀྱི་ཡུལ་
ཅན་གྱིས་སྤང་བར་བྱ་བ་ཡིན་པས་སོ། །གཉིས་པ་ལྡོག་པ་གཟུང་རྟོག་ནི། གཟུང་རྟོག་
གཉིས་པ་སྟེ་དེ་ནི་ཐེག་ཆེན་སྒོམ་ལམ་དངོས་གཞིའི་གནས་སྐབས་ཀྱི་སེམས་དང་སེམས་བྱུང་
རྣམས་དངོས་གཉེན་དུ་འཇུག་པའི་ཡུལ་ཅན་བར་ཆད་མེད་ལམ་གྱིས་སྤང་བྱ་ཡིན་པར་བཞེད་
ལ། དེ་ལའང་ཡུལ་གྱི་སྒོ་ནས་དགུ་སྟེ། ཞི་བ་བགྲོད་པ་གཅིག་པུ་བའི་ཉན་ཐོས་ཚོགས་
ལམ་པ་དེ་ཐབས་ཤེས་རྫོགས་པར་སྟོན་པའི་ཡོངས་འཛིན་དང་བྲལ་བས་རང་འབྲས་ཉན་ཐོས་
དགྲ་བཅོམ་མ་ཐོབ་བར་དུ་བྱང་ཆུབ་ཀྱི་སེམས་མི་སྐྱེ་བ་ལ་བྱང་སེམས་ལམ་གྱི་ལྡོག་བྱར་བདེན་
པར་ཞེན་པའི་བདེན་འཛིན་དང་། བྱང་སེམས་ལམ་གྱི་ལྡོག་བྱར་སོགས་ཐམས་ཅད་ལ་སྦྱར་ཏེ།
དེ་འདྲའི་ཉན་ཐོས་ཚོགས་ལམ་པ་ལ་གཞན་དོན་དུ་རྫོགས་བྱང་ལ་དམིགས་པའི་བསོད་ནམས་
ཁྱད་འཕགས་མེད་པས་བྱང་ཆུབ་ཀྱི་སྙིང་པོ་ཆོས་སྐུ་ཐོབ་བྱར་ཡིད་ལ་མི་བྱེད་པ་ལ་དང་།
གནས་སྐབས་ཉན་ཐོས་སུ་རིགས་ངེས་ཐོབ་པས་ཉན་ཐོས་སྦྱོར་ལམ་པས་ཐེག་པ་དམན་པ་
ཉན་ཐོས་ཀྱི་ཐེག་པའི་རང་འབྲས་ཡིད་ལ་བྱེད་པ་ལ་དང་། གནས་སྐབས་རང་སངས་རྒྱས་
སུ་རིགས་ངེས་ཐོབ་པས་རང་རྒྱལ་སྦྱོར་ལམ་པས་རང་རྒྱལ་གྱི་ཐེག་པའི་རང་འབྲས་ཡིད་ལ་
བྱེད་པ་ལ་དང་། ཉན་ཐོས་མཐོང་ལམ་པས་ཐབས་ཤེས་ཟུང་འབྲེལ་གྱི་སྒོ་ནས་ཤེར་ཕྱིན་
སྒྲུབ་པ་མེད་པས་རེ་ཞིག་རྫོགས་པའི་བྱང་ཆུབ་ཐོབ་བྱར་ཡིད་ལ་མི་བྱེད་པ་ལ་དང་། ཉན་
ཐོས་སྒོམ་ལམ་པས་མི་རྟག་སོགས་དམིགས་བཅས་ཡིད་ལ་བྱེད་པ་ཉིད་ཀྱིས་ཤེར་ཕྱིན་གྱི་
གཟུགས་བརྙན་སྒོམ་པ་ལ་དང༌། གནས་ལུགས་ཀྱི་དོན་ལ་དམིགས་པ་མེད་པ་ཉིད་ཀྱིས་
ཉན་ཐོས་དགྲ་བཅོམ་པས་དེ་ཁོ་ན་ཉིད་ཀྱི་དོན་སྒོམ་པ་མེད་པ་ལ་དང༌། སྒོམ་མི་སྒོམ་དེ་
གཉིས་ཀ་དག་ལས་ནི་བཟློག་པ་གནས་ལུགས་ཀྱི་དོན་དམིགས་པ་མེད་པས་དེ་སྒོམ་པའང་
མེད་མི་རྟག་སོགས་མི་དམིགས་པ་མེད་པས་དེ་སྒོམ་པ་མེད་པའང་མ་ཡིན་པ་ཉིད་ལ་དང་།
གནས་ལུགས་ཀྱི་དོན་ལ་ཕྱིན་ཅི་ལོག་ཏུ་ཞུགས་པས་དེ་ཁོ་ན་ཉིད་ཇི་ལྟ་བ་བཞིན་པའི་དོན་མིན་
པ་ལ་ཞེན་པ་ལ་བྱང་སེམས་ལམ་གྱི་ལྡོག་བྱར་བདེན་པར་ཞེན་པའི་བདེན་འཛིན་གྱི་རྣམ་པར་

རྟོག་པ་དང་དགུ་སྟེ། བདེན་འཛིན་ལྷན་སྐྱེས་འདི་དག་ནི་སྒོམ་པའི་ལམ་བར་ཆད་མེད་
ལམ་གྱི་སྐབས་ལ་སྤང་བར་བྱ་བ་ཡིན་པར་ཤེས་པར་བྱ་སྟེ་དེའི་དངོས་ཀྱི་གཞོམ་བྱ་ཡིན་པའི་
ཕྱིར་རོ། །འདིར་ལྡོག་པ་གཟུང་རྟོག་འདི་དག་གི་གྲངས་འདྲེན་ཚུལ་ལ། ཐེག་པ་དམན་
པ་ཡིད་བྱེད་ལ་གཉིས་སུ་ཕྱེ་ནས་སྒོམ་མི་སྒོམ་གཉིས་ཀ་ལས་བཟློག་པ་གཅིག་ཏུ་བགྲང་བ་
ལེགས་པར་གསུངས་པས་དེ་བཞིན་བྱས་པའོ། །གཉིས་པ་འཛིན་རྟོག་ལའང་གཉིས་ལ།
དང་པོ་རྫས་འཛིན་རྟོག་པ་ནི། ཡུལ་གྱི་སྒོ་ནས་དགུ་ཡོད་དེ། རང་དབང་བའི་གང་ཟག་
རྫས་སུ་ཡོད་པར་མི་སྐྱེ་བས་ཕུང་པོ་ལྔ་ལ་སེམས་ཅན་དུ་བཏགས་པའི་སྤྱོད་ཡུལ་སོ་སྐྱེ་སོགས་
ཀྱི་གང་ཟག་རྫས་ཡོད་དུ་འཛིན་པ་ལ་དམིགས་ནས་ལོངས་སྤྱོད་བྱེད་དུ་བདེན་པར་ཞེན་པའི་
བདེན་འཛིན་དང་། གང་ཟག་རྫས་ཡོད་དུ་འཛིན་པ་སོགས་ཐམས་ཅད་ལ་སྦྱར་ཏེ། ཆོས་
རྣམས་བློ་ལ་སྣང་ཙམ་དུ་ཟད་པས་གཟུགས་ཕུང་སོགས་ལ་ཆོས་སུ་བཏགས་པའི་གང་ཟག་
དང༌། གཞི་ལམ་རྣམ་པ་ཐམས་ཅད་དུ་འཇལ་བྱེད་དུ་འགྲོ་བས་ན་ཐ་སྙད་དུ་ཡོད་པས་སྟོང་
པ་མིན་པ་ཉིད་ཀྱི་རྣམ་མཁྱེན་སོགས་ཀྱི་ཆོས་ལ་བཏགས་པའི་དང་། རྣམ་པ་ཐམས་ཅད་དུ་
མངོན་ཞེན་མ་སྤངས་པས་གཟུགས་སོགས་ཀྱི་ཆོས་ལ་བདེན་པར་ཆགས་པའི་སོ་སྐྱེ་ལྟ་བུ་དང་།
ཆོས་ཐམས་ཅད་བདེན་མེད་དུ་རྟོགས་པས་གནས་ལུགས་ཀྱི་ཆོས་རབ་ཏུ་རྣམ་པར་འབྱེད་པའི་
བདག་ཉིད་ཀྱི་བྱང་སེམས་སོགས་དང༌། ཆེད་དུ་བྱ་བ་ཆེན་པོ་གསུམ་ཐོབ་བྱར་མི་བྱེད་པས་
འཁོར་བའི་སྡུག་བསྔལ་ཙམ་ཞི་བ་ཆེད་དུ་བྱ་བའི་དངོས་པོར་བྱས་ནས་སྒྲུབ་པར་བྱེད་པའི་ཉན་
ཐོས་སོགས་དང་། གཟུགས་སོགས་བདེན་མེད་དུ་རྟོགས་པས་གཞན་དོན་དུ་ཐེག་གསུམ་
གྱིས་ངེས་པར་འབྱུང་བའི་བྱང་སེམས་ལྟ་བུ་དང་། གང་ཟག་གི་བདག་མེད་ཙམ་རྟོགས་ཀྱང་
ཆོས་ཉིད་སྤྲོས་བྲལ་གྱི་དོན་ལ་མ་ཞུགས་པས་བྱང་འཕགས་སོགས་ལྟར་སྦྱིན་བདག་རྣམས་ཀྱི་
ཡོན་ནི་དག་པ་མ་ཡིན་པའི་ཉན་ཐོས་སོགས་དང༌། སྦྱིན་སོགས་ལ་འཁོར་གསུམ་བདེན་
པར་དམིགས་ཏེ་བསྒྲུབས་པས་ཕར་ཕྱིན་གྱི་སྤྱོད་པ་རྣམ་པར་འཁྲུགས་པ་ཉན་ཐོས་སོགས་ཀྱི་
གང་ཟག་རྫས་ཡོད་དུ་འཛིན་པ་ལ་དམིགས་ནས་ལོངས་སྤྱོད་བྱེད་དུ་བདེན་པར་ཞེན་པའི་
བདེན་འཛིན་དང་དགུ་སྟེ་བདེན་འཛིན་ལྷན་སྐྱེས་འདི་དག་ནི་འཛིན་པར་བྱེད་པའི་རྣམ་པར་
རྟོག་པ་དང་པོར་ཏེ། སྒོམ་སྤང་འཛིན་རྟོག་གཉིས་ལས་དང་པོ་རྫས་འཛིན་རྟོག་པ་ནི་དེ་
རྣམས་སུ་ཤེས་པར་བྱ་བར་ཡུམ་གྱི་མདོ་ལས་བསྒྲགས་པ་ཡིན་ནོ། གཉིས་པ་བཏགས་

འཛིན་རྟོག་པ་ལ་གཉིས། མདོར་བསྟན་པ། རྒྱས་པར་བཤད་པའོ། །དང་པོ་ནི།
ཕུང་སོགས་ལ་སེམས་ཅན་དུ་ཐ་སྙད་བཏགས་པ་དང་། ཐ་སྙད་དེ་འདོགས་པའི་རྒྱུ་ཕུང་
སོགས་ལ་སྐྱེས་བུར་བཏགས་པ་ལོངས་སྤྱོད་པ་པོར་བདེན་པར་ཞེན་པ་ཡི་སྤྱོད་ཡུལ་ཅན་གྱི་
རྣམ་པར་རྟོག་པ་སྒོམ་ལམ་རྩེ་སྦྱོར་དེ་ཡིས་རྣམ་པར་འཇོམས་པར་བྱེད་པས་སྒོམ་པའི་ལམ་
དང་སྤང་གཉེན་དང་འབྲེལ་བ་ཡི་མི་མཐུན་ཕྱོགས་རྫ་ས་འཛིན་ལས་གཞན་བཏགས་འཛིན་
རྟོག་པ་ལྷན་སྐྱེས་དེ་ལ་ཡུལ་གྱི་སྒོ་ནས་རྣམ་པ་དགུ་ཡོད་དོ། །གཉིས་པ་ནི། གཞི་ལམ་
རྣམ་པ་གསུམ་གྱིས་བསྡུས་པའི་ཆོས་ཐམས་ཅད་བདེན་པས་སྟོང་པའི་བདག་ཉིད་ཇི་ལྟ་བ་
བཞིན་དུ་མ་ཤེས་པས་རྣམ་མཁྱེན་ལམ་ཤེས་གཞི་ཤེས་ཏེ་ཀུན་མཁྱེན་ཉིད་ནི་གསུམ་གྱི་སྒྲིབ་
པ་གསུམ་སྤོང་བ་ལ་རྨོངས་པ་རྣམ་པ་གསུམ་ལས་དང་པོ་གཉིས་རྒྱུད་ལྡན་གྱི་ཉན་རང་དང་ཕྱི་
མ་རྒྱུད་ལྡན་གྱི་སོ་སྐྱེ་གསུམ་མམ། དེ་དག་གི་རྒྱུད་ཀྱི་རྨོངས་པ་གསུམ་ལ་སྐྱེས་བུར་བཏགས་
པར་འཛིན་པ་ལ་དམིགས་ནས་ལོངས་སྤྱོད་བྱེད་དུ་བདེན་པར་འཛིན་པའི་བདེན་འཛིན་གསུམ་
དང༌། ཐབས་མཁས་དང་མ་བྲལ་བའི་ཤེར་ཕྱིན་མ་ཤེས་པས་སྒྲིབ་པ་ཐམས་ཅད་ཞི་བའི་
ལམ་ཀུན་ཏུ་རྨོངས་པ་ལ་སྐྱེས་བུར་བཏགས་པར་འཛིན་པ་ལ་དམིགས་ནས་ལོངས་སྤྱོད་བྱེད་དུ་
བདེན་པར་འཛིན་པའི་བདེན་འཛིན་དང༌། སྐྱེས་བུར་བཏགས་པར་འཛིན་པ་ཞེས་སོགས་
ཐམས་ཅད་ལ་སྦྱར་ཏེ། གཟུགས་སོགས་དང་དེ་རྣམས་ཀྱི་དེ་བཞིན་ཉིད་དག་ཆོས་ཅན་དང་
ཆོས་ཉིད་དུ་མ་ཤེས་པས་དེ་བཞིན་ཉིད་སོགས་གཟུགས་སོགས་དང་མཚུངས་པར་ལྡན་པ་སྟེ་
ངོ་བོ་གཅིག་དང་མི་ལྡན་པ་སྟེ་ངོ་བོ་ཐ་དད་ལ་ཀུན་ཏུ་རྨོངས་པ་ལ་དང༌། ལམ་ལ་བར་ཆད་
བྱེད་པའི་བདུད་སོགས་ཀྱི་ངོ་བོ་སྟོང་ཉིད་དུ་མ་ཤེས་པས་ཐེག་པ་ཆེ་ཆུང་གི་ལམ་མི་མཉམ་པ་
ལ་ཀུན་ཏུ་རྨོངས་པ་ལ་དང༌། མི་རྟག་སོགས་སྟོན་པའི་མདོའི་དོན་ངེས་པའི་དོན་སྒྲ་ཇི་བཞིན་དུ་
འཛིན་པ་ཉིད་ཀྱིས་སྡུག་བསྔལ་ལ་སོགས་པའི་བདེན་བཞིའི་ཆོས་ཉིད་ལ་ཀུན་ཏུ་རྨོངས་པ་ལ་
དང་། ཆགས་སོགས་ཀྱི་ངོ་བོ་ཉིད་གློ་བུར་བ་དང་སྟོང་ཉིད་དུ་མ་ཤེས་པས་ཉོན་མོངས་རྣམས་
ཀྱི་རང་བཞིན་ལ་ཀུན་ཏུ་རྨོངས་པ་ལ་དང་། གཟུང་འཛིན་རྫས་གཞན་གྱིས་སྟོང་པ་མ་ཤེས་
པས་གཟུང་འཛིན་གཉིས་སུ་མེད་པ་ལ་ཀུན་ཏུ་རྨོངས་པ་ལ་སྐྱེས་བུར་བཏགས་པར་འཛིན་པ་
ལ་དམིགས་ནས་ལོངས་སྤྱོད་དུ་བདེན་པར་ཞེན་པའི་བདེན་འཛིན་དང་དགུ་སྟེ། བདེན་འཛིན་
ལྷན་སྐྱེས་འདི་དག་ནི་འཛིན་པའི་རྣམ་པར་རྟོག་པ་ཐ་མར་ཏེ་སྒོམ་སྤང་བཏགས་འཛིན་རྟོག་པ་

ཡིན་པར་བཞེད་དོ། །གསུམ་པ་གཉེན་པོས་སྤང་བྱ་སྤངས་པའི་ཕན་ཡོན་ནི། སྒོམ་ལམ་
ཆེན་པོའི་ཆེན་པོ་ལ་གནས་པའི་བྱང་སེམས་ས་བཅུ་པ་བ་དེ་ནི་སྒོམ་སྤང་གི་རྣམ་པར་རྟོག་པ་
ཆུང་ངུའི་ཆུང་ངུས་བསྡུས་པ་སོགས་དུ་མ་ལ་འཚེ་བར་བྱེད་པའི་ཡམས་ཀྱི་ནད་ལྟ་བུ་འདི་རྣམས་
ཕལ་ཆེར་ཟད་པ་ན། ནད་པ་ནད་ལས་གྲོལ་ནས་ནི་ཡུན་རིང་པོར་ལོན་ནས་དགའ་བས་
དབུགས་འབྱིན་ཐོབ་པ་ལྟར་དགའ་བ་རྒྱ་ཆེན་པོ་འབྱུང་ལ། དེ་ལྟར་རང་རྒྱུད་ལ་ཡོན་ཏན་
སྐྱེ་བ་དང་གཞན་དོན་བྱེད་པ་ལ་འགལ་རྐྱེན་གྱི་གེགས་ཟད་པས་རྣམ་པ་ཀུན་ཏུ་འགྲོ་བ་ཡི་
གནས་སྐབས་དང་མཐར་ཐུག་གི་བདེ་བ་སྒྲུབ་བྱེད་ཀྱི་ཐབས་སུ་གྱུར་པའི་ཐེག་གསུམ་གྱི་ཡོན་
ཏན་ཕུན་སུམ་ཚོགས་པ་ཀུན་རྒྱ་མཚོ་ཆེ་ལ་ཆུ་བོ་བཞིའི་རྒྱུན་ངང་གིས་འདུ་བ་བཞིན་དུ་ཐེག་
གསུམ་གྱི་སྤང་རྟོགས་ཀྱི་འབྲས་བུ་མཆོག་གིས་མཛེས་ཤིང་སྤུ་བ་ཡི་སེམས་དཔའ་ཆེན་པོ་དེ་
ལ་ནི་རྣམ་པ་ཀུན་ཏུ་སྟེན་པར་བྱེད་དེ་ཡོན་ཏན་རྣམས་དེ་ལྟར་ངང་གིས་སྟེན་པ་ལ་འགལ་རྐྱེན་
མེད་ཅིང་མཐུན་རྐྱེན་ཚང་བས་སོ། །དེའང་འགལ་རྐྱེན་ཟད་པ་ནི་ནད་རིམས་བྱང་བ་དང་
མཐུན་རྐྱེན་ཚང་བ་ནི་རྒྱ་མཚོ་ལ་ཆུ་བོ་འདུ་བའི་དཔེས་བསྟན་ཏོ། །
༈ བདུན་པ་བར་ཆད་མེད་པའི་རྩེ་སྦྱོར་ནི། མཁྱེན་གསུམ་བསྡུས་སྒོམ་ཐེག་
ཆེན་གྱི་ཚོགས་ལམ་ལས་རབ་ཏུ་གྱུར་པའི་ཤེས་རབ་ཀྱིས་ཟིན་པའི་སེམས་དཔའི་རྣལ་འབྱོར་
མཐར་ཐུག་གང་རང་འབྲས་རྣམ་མཁྱེན་དངོས་སུ་སྐྱེད་བྱེད་དེ། འདི་ཉིད་མདོ་ལས་ཇི་ལྟར་
བསྟན་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སྐྱེ་བོ་ཐམས་ཅད་ཉན་
ཐོས་དང༌། རང་རྒྱལ་བསེ་རུའི་རྟོག་པ་ཕུན་སུམ་ཚོགས་པ་དང༌། བྱང་ཆུབ་སེམས་
དཔའི་སྐྱོན་མེད་པ་ས་དང་པོ་ལ་བཀོད་པའི་དགེ་བ་རྣམས་བསོད་ནམས་ཆེས་མང་བ་དཔེར་
མཛད་ནས་དེ་བས་ཀྱང་བར་ཆད་མེད་པའི་རྩེ་སྦྱོར་སྒོམ་པ་ཆེས་ཁྱད་པར་དུ་འཕགས་པར་
བསོད་ནམས་མང་པོ་ཉིད་ཀྱིས་མཚོན་ནས་གསུངས་སོ། །དེའི་རྒྱུ་མཚན་ནི། དེ་ལྟ་
བུའི་རྒྱུན་མཐའི་ཏིང་ངེ་འཛིན་འདིས་ནི་བསོད་ནམས་བསམ་གྱིས་མི་ཁྱབ་པའི་སངས་རྒྱས་
ཉིད་ཀྱི་སར་ལམ་གཞན་གྱིས་བར་ཆོད་པ་མེད་པར་སྦྱོར་བར་བྱེད་པས་ན་དེ་ལ་བར་ཆད་མེད་
པའི་ཏིང་ངེ་འཛིན་ཞེས་བྱ་ལ། དེའི་དངོས་འབྲས་བུ་གྱུར་པའི་སངས་རྒྱས་ཉིད་ཇི་ལྟ་བུ་ཞེ་
ན། དེ་ནི་ཤེས་བྱའི་རྣམ་པ་ཀུན་མངོན་སུམ་དུ་མཁྱེན་པའི་རྣམ་མཁྱེན་གྱི་ཡེ་ཤེས་དངོས་
ཉིད་ཡིན་གྱི། ས་བཅུ་པ་བ་ལ་སངས་རྒྱས་སུ་བཏགས་པ་དེ་ལྟ་བུ་མ་ཡིན་ལ། དེའི་ཕྱིར་

དངོས་འབྲས་སངས་རྒྱས་ཉིད་བསོད་ནམས་མང་བས་དངོས་རྒྱུ་བར་ཆད་མེད་རྩེ་ཉིད་བསོད་
ནམས་ཆེས་མང་བར་བསྟན་པ་ཡིན་ནོ། །ཡང་ན་སྟོང་གསུམ་གྱི་སྐྱེ་བོ་ཉན་ཐོས་སོགས་ལ་
བཀོད་པའི་བསོད་ནམས་བས་བར་ཆད་མེད་རྩེའི་དངོས་འབྲས་སངས་རྒྱས་ཉིད་བསོད་ནམས་
མང་བ་ཉིད་ཀྱིས་མཚོན་ནས་གསུངས་ཞེས་སྦྱར་རོ། །དེ་དག་གིས་བར་ཆད་མེད་རྩེའི་ངོ་བོ་
བསྟན་ནས། དེའི་དམིགས་པ་སོགས་གང་ཡིན་ཞེ་ན། བར་ཆད་མེད་པའི་རྩེ་སྦྱོར་འདི་
ཡི་དམིགས་པའི་རྐྱེན་ནི་བདེན་གྲུབ་ཀྱི་དངོས་པོ་མེད་པའི་སྒྱུ་མ་ལྟ་བུའི་ཆོས་རྣམས་ཡིན་ཏེ་དེ་
ལ་དམིགས་ནས་སྒྲོ་འདོགས་གཅོད་པས་སོ། །འདིའི་བདག་པོའི་རྐྱེན་ནི་དྲན་པ་ཡིན་པར་
བཞེད་དེ་ས་དགུ་པ་མན་ཆད་དུ་རྣམ་མཁྱེན་ཡིད་བྱེད་ཀྱི་སྒོ་ནས་ཐབས་ཤེས་ཟུང་འབྲེལ་གྱི་
དམིགས་རྣམ་མ་བརྗེད་པར་གོམས་པར་བྱས་པའི་སྟོབས་ཀྱིས་འདི་སྐྱེད་པས་སོ། །འདིའི་
རྣམ་པ་ནི་སྤྲོས་པའི་མཚན་མ་ཐམས་ཅད་ཞི་བ་ཉིད་ཡིན་ཏེ་བདེན་སྟོང་མངོན་སུམ་དུ་རྟོགས་
པའི་ཡེ་ཤེས་ཡིན་པས་སོ། །དེ་ལྟ་བུའི་བར་ཆད་མེད་རྩེའི་དམིགས་རྣམ་འདི་ལ་ནི་བདེན་
གཉིས་འགལ་བར་རབ་ཏུ་སྨྲ་བའི་དངོས་སྨྲ་བ་རྣམས་ཀྱིས་གཅིག་ནས་གཅིག་ཏུ་བརྒྱུད་མར་
རྒོལ་བར་བྱེད་དེ་དམིགས་རྣམ་གྱི་གནས་འདི་དག་ནི་ཤིན་ཏུ་ཟབ་ཅིང་གཏིང་དཔག་དཀའ་
བས་སོ། །བར་ཆད་མེད་རྩེའི་ས་མཚམས་ནི་རྒྱུན་མཐའ་ཁོ་ནར་ཡོད་དོ། །
༈ བརྒྱད་པ་འདིར་བསྟན་བསལ་བྱ་ལོག་སྒྲུབ་ནི། འདིར་བསྟན་བདེན་གཉིས་
ངོ་བོ་གཅིག་ལ་འདུར་མི་རུང་བར་འཛིན་པའི་འཛིན་པ་མངོན་གྱུར་དང་ས་བོན་ཅི་རིགས་པས་
བསྡུས་པ་སྟེ། དེའང་གོང་དུ་བར་ཆད་མེད་རྩེའི་དམིགས་པ་དངོས་མེད་དུ་འཐད་པར་
བཤད་པ་སོགས་ལ་དངོས་སྨྲ་བ་རྣམས་ཀྱི་ལོག་པར་རྟོག་པ་དང༌། དེའི་དབང་གིས་དབུ་མ་
པ་ལ་སུན་འབྱིན་ལྟར་སྣང་གིས་རིམ་པར་རྒོལ་ཚུལ་དེ་ལ་བཅུ་དྲུག་ཡོད་དེ། འདུས་བྱས་དང་
འདུས་མ་བྱས་བདེན་པའི་དངོས་པོར་མེད་པས་བར་ཆད་མེད་རྩེ་དང་རྣམ་མཁྱེན་གྱི་དམིགས་
པ་མི་འཐད་ཅེས་དམིགས་པ་ལ་ལོག་པར་རྟོག་པ་དང་། ཆོས་ཐམས་ཅད་ལ་བདེན་གྲུབ་ཀྱི་རང་
བཞིན་མེད་པས་དམིགས་པ་དེ་ཡི་ནི་ངོ་བོ་ཉིད་སྤྲོས་བྲལ་དུ་ངེས་པར་གཟུང་བའི་མི་འཐད་
ཅེས་རྣམ་པ་ལ་ལོག་པར་རྟོག་པ་དང་། དངོས་པོ་དང་དངོས་མེད་ཀྱི་ཤེས་བྱ་དོན་དམ་པར་
མི་དམིགས་པས་རྣམ་པ་ཀུན་མཁྱེན་པ་ཉིད་ཀྱི་ཡེ་ཤེས་མི་འཐད་ཅེས་འབྲས་བུ་ལ་དང་།
ཆོས་ཐམས་ཅད་བདེན་པས་སྟོང་པའི་དེ་བཞིན་ཉིད་དུ་གཅིག་པས་གནས་ལུགས་དམ་པའི་

དོན་གྱི་བདེན་པ་དང་ཐ་སྙད་ཀུན་རྫོབ་བདེན་པ་གཉིས་མི་འཐད་ཅེས་བདེན་གཉིས་ལ་ལོག་
རྟོག་གཉིས་དང༌། སྦྱིན་སོགས་དོན་དམ་པར་མི་དམིགས་པས་སྦྱོར་བ་སྦྱིན་སོགས་ཀྱི་
ཉམས་ལེན་མི་འཐད་ཅེས་སྤྱོད་པའི་ངོ་བོ་ལ་དང༌། རྟོགས་བྱའི་ཤེས་བྱ་དོན་དམ་པར་མེད་
པས་སངས་རྒྱས་མི་འཐད་ཅེས་དང་། ཆོས་ཐམས་ཅད་བཏགས་པ་ཙམ་དུ་ཟད་པས་ཆོས་མི་
འཐད་ཅེས་དང་། གདགས་གཞི་གཟུགས་སོགས་དོན་དམ་པར་མི་དམིགས་པས་དགེ་འདུན་མི་
འཐད་ཅེས་པ་སྟེ་རྟེན་དཀོན་མཆོག་གསུམ་པོ་ལ་ལོག་རྟོག་གསུམ་དང༌། སྦྱིན་སོགས་སྒྲུབ་
པ་དོན་དམ་པར་མི་དམིགས་པས་ཐབས་མཁས་དང་བཅས་པ་མི་འཐད་ཅེས་སྤྱོད་པའི་ཁྱད་
པར་ལ་དང་། རྟོགས་བྱ་དངོས་པོ་དངོས་མེད་སོགས་ཀྱི་ངོ་བོ་དོན་དམ་པར་རྟོགས་པ་བཀག་
པས་ཐུབ་པའི་རྟོགས་པ་མི་འཐད་ཅེས་མངོན་རྟོགས་ལ་དང་། ཕུང་པོ་མི་རྟག་སོགས་སུ་
བདེན་པར་མ་གྲུབ་པས་ཕུང་པོ་རྟག་འཛིན་སོགས་ཕྱིན་ཅི་ལོག་བཞི་ནི་མི་འཐད་ཅེས་སྤང་བྱ་
ལ་དང་། ལམ་བསྒོམས་པའི་འབྲས་བུ་བྱང་ཆུབ་དོན་དམ་པར་མངོན་དུ་མི་བྱེད་པས་ཐེག་
ཆེན་གྱི་ལམ་དང་བཅས་པ་མི་འཐད་ཅེས་ལམ་གྱི་ངོ་བོ་ལ་དང༌། བླང་བྱ་དང་དོར་བྱ་དོན་
དམ་པར་མི་དམིགས་པས་གཉེན་པོ་དང་མི་མཐུན་ཕྱོགས་ངག་གི་དབྱེ་བ་མི་འཐད་ཅེས་སྤང་
གཉེན་ལ་དང་། གཟུགས་སོགས་མཚན་གཞི་དོན་དམ་པར་མེད་པས་གཟུགས་རུང་སོགས་
མཚན་ཉིད་མི་འཐད་ཅེས་མཚན་ཉིད་ལ་ལོག་པར་རྟོག་པ་དང་ནི། བསྒོམ་བྱ་རང་སྤྱིའི་མཚན་
ཉིད་དོན་དམ་པར་མི་འཐད་པས་དེ་དག་སྒོམ་པ་མི་འཐད་ཅེས་རང་སྤྱིའི་མཚན་ཉིད་སྒོམ་པ་ལ་
ལོག་པར་རྟོག་པ་སྟེ། བདེན་གཉིས་འགལ་བར་སྨྲ་བ་རྣམས་ཀྱི་ལོག་པར་རྟོག་པ་རྒྱུ་བར་
ཆད་མེད་རྩེ་དང་འབྲས་བུ་རྣམ་པ་ཀུན་མཁྱེན་པ་ཉིད་ཀྱི་ཡེ་ཤེས་སོགས་ལ་རྟེན་པ་ཅན་ནི་ཡུལ་
གྱི་སྒོ་ནས་རྣམ་པ་བཅུ་དྲུག་དག་ཏུ་བཞེད་དོ། །དེ་ལྟར་བསལ་བྱ་ལོག་རྟོག་བཅུ་དྲུག་དང་།
དེ་དག་གིས་ཀུན་ནས་བསླངས་པའི་ཀླན་ཀ་བཅུ་དྲུག་འདིར་བསྟན་ལ། ཀླན་ཀ་དེ་དག་ཀྱང་
བསྡུ་ན་དོན་དམ་སྒོ་ཅན་གྱི་ཀླན་ཀ་དང་། ཀུན་རྫོབ་སྒོ་ཅན་གྱི་ཀླན་ཀ་གཉིས་སུ་འདུ་ལ།
དེ་རྒོལ་བ་དང་པོ་ལྟ་བུ་ལ་མཚོན་ན། དངོས་སྨྲ་བས་དབུ་མ་པ་ལ། བར་ཆད་མེད་རྩེ་
དང་རྣམ་མཁྱེན་གྱི་དམིགས་པ་མི་འཐད་པར་ཐལ། འདུས་བྱས་དང་འདུས་མ་བྱས་དག་
བདེན་པའི་དངོས་པོར་མེད་པའི་ཕྱིར། ཞེས་ཟེར་བ་ལྟ་བུ་ནི་དབུ་མ་པས་དོན་དམ་གྱི་ཁས་
བླངས་དངོས་སུ་རྟགས་སུ་བཀོད་པའི་དོན་དམ་སྒོ་ཅན་གྱི་ཀླན་ཀ་ཡིན་ལ། དེ་ལ་དབུ་མ་
255

པས་དོན་དམ་ཁས་བླངས་ནས་ཁྱབ་མེད་ཀྱི་ལན་གདབ་བོ། །ཡང་དེ་གཉིས་ཀྱི་དམིགས་པ་
མི་འཐད་པར་ཐལ། འདུས་བྱས་དང་འདུས་མ་བྱས་ཀྱི་དངོས་པོ་མེད་པའི་ཕྱིར། ཟེར་
བ་ནི་དབུ་མ་པས་དོན་དམ་གྱི་ཁས་ལེན་བརྒྱུད་ནས་རྟགས་སུ་བཀོད་པའི་དོན་དམ་སྒོ་ཅན་གྱི་
ཀླན་ཀ་ཡིན་ལ། འདིའི་རྟགས་ལ་དོན་དམ་གྱི་ཁྱད་པར་དངོས་སུ་མ་སྦྱར་བས་རྟགས་མ་
གྲུབ་ཀྱི་ལན་འདེབས་དགོས་སོ། །དེ་དོན་དམ་སྒོ་ཅན་གྱི་ཀླན་ཀ་ཡིན་ཏེ། རྟགས་དེའི་
སྒྲུབ་བྱེད་ལ། འདུས་བྱས་དང་འདུས་མ་བྱས་ཀྱི་དངོས་པོ་དོན་དམ་པར་མེད་པའི་ཕྱིར་ཞེས་
ཟེར་འདོད་པ་ཡིན་ལ། དེའི་ཚེ་ཁྱབ་མེད་ཀྱི་ལན་གདབ་དགོས་པས་སོ། །དེ་བཞིན་དུ་
བར་ཆད་མེད་རྩེ་དང་རྣམ་མཁྱེན་གྱི་དམིགས་རྣམ་ཆོས་ཅན། བདེན་གྲུབ་ཏུ་ཐལ། ཡོད་
པའི་ཕྱིར། ཞེས་དང་། དེ་གཉིས་ཀྱི་དམིགས་རྣམ་ཆོས་ཅན། མེད་པར་ཐལ། བདེན་
པར་མེད་པའི་ཕྱིར། ཞེས་པ་གཉིས་ནི་རིམ་པར་ཀུན་རྫོབ་ཅན་དང་དོན་དམ་སྒོ་ཅན་གྱི་
ཀླན་ཀ་ཡིན་ཏེ། སྔ་མ་དབུ་མ་པས་ཀུན་རྫོབ་ཀྱི་ཁས་བླངས་རྟགས་སུ་བཀོད་ནས་དོན་དམ་
སུན་འབྱིན་བྱེད་ཀྱི་ཀླན་ཀ་དང་། ཕྱི་མ་དབུ་མ་པས་དོན་དམ་གྱི་ཁས་བླངས་རྟགས་སུ་
བཀོད་ནས་ཀུན་རྫོབ་སུན་འབྱིན་བྱེད་ཀྱི་ཀླན་ཀ་ཡིན་པས་སོ། །འདིར་དེ་གཉིས་ལ་ཁྱབ་
མེད་ཀྱི་ལན་གདབ་དགོས་ལ། དེར་མ་ཟད་ཀུན་རྫོབ་དང་དོན་དམ་སྒོ་ཅན་གྱི་ཀླན་ཀ་ཕལ་
ཆེར་ལ་དབུ་མ་པས་ཁྱབ་མེད་ཀྱི་ལན་བྱེད་དགོས་སོ། །དེ་དག་ནི་སློབ་དཔོན་སེང་བཟང་
སོགས་དབུ་མ་རང་རྒྱུད་པ་རྣམས་ཀྱིས་བཞེད་པ་དང་མཐུན་པའི་བདེན་གཉིས་ཀྱི་སྒོ་ནས་ལེན་
འདེབས་ཚུལ་ཡིན་ལ། དགག་བྱ་དེ་བས་ཀྱང་ཆེས་ཕྲ་བ་བཀག་པའི་དབུ་མ་ཐལ་འགྱུར་བ་
རྣམས་ཀྱི་ལུགས་ལྟར་གྱི་བདེན་གཉིས་ཀྱི་ལན་འདེབས་ཚུལ་ནི་གཞན་དུ་ཤེས་པར་བྱ་ལ།
དེ་བཞིན་དུ་གྲུབ་མཐའ་རང་རང་གི་བདེན་གཉིས་ཀྱི་རྣམ་གཞག་ལ་གྲུབ་མཐའ་གོང་འོག་
གཞན་གྱིས་མི་འཐད་པར་རྒོལ་བའི་ཀླན་ཀ་སྤོང་ཚུལ་ཡང་ཤེས་པར་བྱའོ། །གཉིས་པ་
སྐབས་བསྡུ་བ་ནི། ཤེས་རབ་སོགས་སོ། །
༈ གསུམ་པ་མཐར་གྱིས་པའི་སྦྱོར་བའི་ཡན་ལག་རྒྱས་བཤད་ནི། རྩེ་སྦྱོར་ཐོབ་
པས་མཐར་གྱིས་པའི་མངོན་རྟོགས་སྒོམ་དགོས་པས་རྩེ་མོའི་འོག་ཏུ་མཐར་གྱིས་པ་འཆད་དོ། །
འདི་ལ་གཉིས་ལས། དང་པོ་ལེའུའི་གཞུང་བཤད་པ་ནི། མཁྱེན་གསུམ་གྱི་རྣམ་པ་སྒོམ་
པ་ལ་བརྟན་པ་ཐོབ་ཕྱིར་དུ་མཁྱེན་གསུམ་གྱི་རྣམ་པ་རིམ་གྱིས་སྒོམ་པའི་ཤེས་རབ་ཀྱིས་ཟིན་

པའི་སེམས་དཔའི་རྣལ་འབྱོར་དེ་ལ་མཐར་གྱིས་པའི་སྦྱོར་བ་ཞེས་བྱ་ལ། འདི་མཚོན་བྱེད་
ཀྱི་ཆོས་དེ་ལ་ཟིན་བྱེད་སྒོ་ནས་བཅུ་གསུམ་ཡོད། དེའང་མཁྱེན་གསུམ་གྱི་རྣམ་པ་རིམ་ཅན་
དུ་སྒོམ་པའི་ཚེ་སྦྱོར་བ་ཕུན་སུམ་ཚོགས་པ་ཕར་ཕྱིན་དྲུག་གིས་ཟིན་པའི་སྒོ་ནས་བསྒོམ་ཚུལ་ནི།
འཁོར་གསུམ་རྣམ་པར་དག་པས་རབ་ཏུ་ཕྱེ་བའི་སྦྱིན་པ་དང༌། དེ་བཞིན་དུ་ཚུལ་ཁྲིམས་
དང་། བཟོད་པ་དང་། བརྩོན་འགྲུས་དང་། བསམ་གཏན་དང༌། ཤེས་རབ་ཀྱི་
བར་དག་རྣམ་པ་ཐམས་ཅད་དུ་ཡོངས་སུ་རྫོགས་པས་ས་བཅུ་ཡང་དག་པར་འགྲུབ་པར་བྱེད་པ་
སྟེ་དེ་དག་ནི་ལམ་མཐར་གྱིས་པ་དང༌། དེ་བཞིན་དུ་བསམ་པ་ཕུན་སུམ་ཚོགས་པ་སངས་
རྒྱས་རྗེས་དྲན་ལ་སོགས་པ་རྗེ་དྲན་དྲུག་གིས་ཟིན་པའི་སྒོ་ནས་སྒོམ་ཚུལ་ཡང་། དྲན་པ་ཉེར་
གཞག་སོགས་དང༌། བྱང་ཆུབ་ཡན་ལག་དང་། འཕགས་ལམ་ཡན་ལག་རྣམས་དོན་
དམ་པར་དྲན་པ་མེད་ཅིང་ཐ་སྙད་དུ་མཚན་ཉིད་ཇི་ལྟ་བ་བཞིན་དུ་དྲན་པ་རྒྱུའི་སྒོ་ནས་སངས་
རྒྱས་རྗེས་དྲན་དང༌། དགེ་མི་དགེ་ལུང་མ་བསྟན་གྱི་ཆོས་རྣམས་དོན་དམ་པར་དྲན་པ་མེད་
ཅིང་ཐ་སྙད་དུ་བླང་དོར་བཏང་སྙོམས་སུ་བྱ་བའི་མཚན་ཉིད་ཇི་ལྟ་བ་བཞིན་དུ་དྲན་པ་ཆོས་རྗེས་
དྲན་དང་། བྱང་འཕགས་སོགས་དོན་དམ་པར་དྲན་པ་མེད་ཅིང་ཐ་སྙད་དུ་མཚན་ཉིད་ཇི་ལྟ་
བ་བཞིན་དུ་དྲན་པ་དགེ་འདུན་རྗེས་དྲན་ཏེ་གསུམ་དང༌། དེ་བཞིན་དུ་ཚུལ་ཁྲིམས་ཀྱི་ཕན་
ཡོན་དང་། གཏོང་བའི་ཕན་ཡོན་དང་། ལྷར་སྐྱེས་པའི་འཕགས་པ་རྣམས་དོན་དམ་པར་
དྲན་པ་མེད་ཅིང་ཐ་སྙད་དུ་མཚན་ཉིད་ཇི་ལྟར་བ་བཞིན་དུ་དྲན་པར་བྱས་ནས་སྒོམ་པ་སྟེ་དེ་དག་
ནི་ལམ་ཁྱད་པར་དུ་བྱེད་པའི་མཐར་གྱིས་པ་དང་། དེ་བཞིན་དུ་ཀུན་བྱང་གི་ཆོས་ཐམས་
ཅད་དོན་དམ་པར་དངོས་པོ་མེད་པའི་ངོ་བོ་ཉིད་དུ་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་
སྒོམ་པ་དེ་ལམ་དག་བྱེད་ཀྱི་མཐར་གྱིས་པའོ། །དེ་ལྟར་ཆོས་བཅུ་གསུམ་པོ་དེ་དག་གིས་
ཟིན་པའི་སྒོ་ནས་མཁྱེན་གསུམ་གྱི་རྣམ་པ་རིམ་གྱིས་སྒོམ་པ་ནི་མཐར་གྱིས་པ་ཡི་མངོན་རྟོགས་
སྒོམ་པའི་བྱ་བར་སངས་རྒྱས་ཀྱིས་བཞེད་དོ། དེའང་ཟིན་བྱེད་དེ་དག་གིས་ཟིན་པའི་སྒོ་ནས་
མཁྱེན་གསུམ་གྱི་རྣམ་པ་མ་ལུས་པ་རྟ་རྒྱུག་པ་ལྟར་གོ་རིམ་ངེས་པ་ཅན་དུ་དཀྱུས་ཐོག་གཅིག་ཏུ་
སྒོམ་པ་མཐར་གྱིས་པའི་སྒོམ་ཚུལ་ཡིན་ལ། དེ་ལྟར་ཚོགས་ལམ་དུ་སྒོམ་པ་མཐར་གྱིས་བྱ་
བ་དང༌། སྦྱོར་ལམ་དུ་སྒོམ་པ་མཐར་གྱིས་སློབ་པ་དང༌། མཐོང་སྒོམ་དུ་སྒོམ་པ་མཐར་
གྱིས་སྒྲུབ་པ་ཞེས་བྱའོ། །གཉིས་པ་སྐབས་བསྡུ་བ་ནི། ཤེས་རབ་སོགས་སོ། །

༈ བཞི་པ་སྐད་ཅིག་སྦྱོར་བའི་ཡན་ལག་རྒྱས་བཤད་ནི། མངོན་རྟོགས་རྣམས་
མཐར་གྱིས་སྒོམ་པ་རབ་ཀྱི་མཐར་ཕྱིན་པ་ན་དེ་དག་བྱ་རྫོགས་ཀྱི་སྐད་ཅིག་མ་གཅིག་ལ་དངོས་
ཡུལ་དུ་བྱེད་ནུས་པས་མཐར་གྱིས་སྦྱོར་བའི་རྗེས་སུ་སྐད་ཅིག་སྦྱོར་འཆད་དོ། །འདི་ལ་གཉིས་
ལས། དང་པོ་ལེའུའི་གཞུང་བཤད་པ་ནི། མཐར་གྱིས་སྦྱོར་བའི་སྟོབས་ལས་མཁྱེན་
གསུམ་གྱི་རྣམ་པ་སྒོམ་པ་ལ་བརྟན་པ་ཐོབ་པའི་སེམས་དཔའི་རྣལ་འབྱོར་མཐར་ཐུག་དེ་ལ་སྐད་
ཅིག་མའི་སྦྱོར་བ་ཞེས་བྱ་ལ། འདི་མཚོན་བྱེད་ཀྱི་ཆོས་དེ་ལ་ངོ་བོ་གཅིག་ལ་ལྡོག་པས་ཕྱེ་
བས་བཞི་ཡོད་དེ། རྣམ་པར་སྨིན་པ་མ་ཡིན་པའི་སྐད་ཅིག་སྦྱོར། རྣམ་པར་སྨིན་པའི་
སྐད་ཅིག་སྦྱོར། མཚན་ཉིད་མེད་པའི་སྐད་ཅིག་སྦྱོར། གཉིས་སུ་མེད་པའི་སྐད་ཅིག་
སྦྱོར་རོ། །དང་པོ་ནི། བྱང་སེམས་རྒྱུན་མཐའ་བས་རང་རྒྱུད་ལ་རྣམ་པར་སྨིན་ཟིན་པ་མ་
ཡིན་པའི་ཟག་མེད་ཀྱི་ཆོས་གཅིག་མངོན་དུ་བྱས་པ་ན་དེ་དང་རིགས་མཐུན་པའི་ཟག་མེད་ཀྱི་
ཆོས་མཐའ་དག་འབད་རྩོལ་ལ་མི་ལྟོས་པར་བྱ་རྫོགས་ཀྱི་སྐད་ཅིག་མའི་ཐུང་མཐའ་གཅིག་ལ་
མངོན་དུ་བྱེད་ནུས་ཏེ། དེའི་ཚེ་སྦྱིན་པ་ལ་སོགས་པ་ཡུལ་དུ་བྱས་ནས་སྒོམ་པ་རེ་རེས་ཀྱང་
དེ་དང་རིགས་མཐུན་པའི་སྦྱིན་སོགས་ནས་དཔེ་བྱད་ཀྱི་བར་གྱི་ཟག་མེད་ཀྱི་ཆོས་ཀུན་ཡུལ་དུ་
བསྡུས་ནས་སྒོམ་པའི་ཕྱིར། དེས་ན་རྒྱུན་མཐའ་བར་ཆད་མེད་ལམ་ལ་གནས་པའི་ཐུབ་
པའི་རྒྱུད་ཀྱི་རྣམ་པར་སྨིན་པ་མིན་པའི་ཟག་མེད་ཀྱི་ལམ་མངོན་དུ་བྱེད་པའི་སྐད་ཅིག་གཅིག་
པ་ཡི་རྟོགས་པ་འདི་ནི་རྣམ་པར་སྨིན་པ་མ་ཡིན་པའི་སྐད་ཅིག་སྦྱོར་དུ་ཤེས་པར་བྱ་སྟེ། ཟག་
མེད་རྣམ་པར་སྨིན་པ་མ་ཡིན་པའི་ཡོན་ཏན་གྱི་རིགས་རྣམས་སྐད་ཅིག་གཅིག་ལ་མངོན་དུ་བྱེད་
ནུས་པའི་སེམས་དཔའི་སྦྱོར་བ་མཐར་ཐུག་ཡིན་པས་སོ། །དེ་ལྟར་རྒྱུན་མཐའི་ཡེ་ཤེས་སྐད་
ཅིག་མ་གཅིག་གིས་ཟག་མེད་ཀྱི་ཆོས་གཅིག་ཤེས་པ་ན་ཟག་མེད་ཀྱི་ཆོས་ཐམས་ཅད་ཤེས་ནུས་
པ་དཔེ་ཇི་ལྟར་ན། སྐྱེས་བུས་ཟོ་ཆུན་གྱི་རྒྱུད་མོ་ལ་རྡོག་པའི་འཕྲུལ་ཐབས་གཅིག་གིས་
བསྐྱོད་པ་ན་བཟོ་བོ་མཁས་པས་བཟོ་ལེགས་པར་བྱས་པའི་མཐུས་ཟོ་ཆུན་གྱི་རྒྱུད་ཐམས་ཅད་
ཅིག་ཅར་དུ་འགུལ་བ་ལྟར་སྐད་ཅིག་མ་གཅིག་པའི་ཤེས་པ་སྐད་ཅིག་སྦྱོར་ཡང་དེ་བཞིན་དུ་
སྔོན་གྱི་སྨོན་ལམ་གྱི་འཕེན་པ་དང་ཆོས་ཐམས་ཅད་དེ་བཞིན་དུ་རོ་གཅིག་པའི་མཐུས་ཟག་མེད་
གཅིག་མངོན་དུ་བྱས་ན་ཐམས་ཅད་མངོན་དུ་བྱེད་ནུས་པ་ཡིན་ནོ། །གཉིས་པ་རྣམ་པར་
སྨིན་པའི་སྐད་ཅིག་མའི་སྦྱོར་བ་ནི། གང་གི་ཚེ་བྱང་སེམས་རྒྱུན་མཐའ་བ་རང་རྒྱུད་ལ་ནུས་

པ་མཐར་ཐུག་པ་རྣམ་པར་སྨིན་ཟིན་པའི་སྦྱིན་སོགས་ནས་དཔེ་བྱད་རྗེས་མཐུན་པའི་བར་གྱི་
ཆོས་དེ་རྣམས་མི་མཐུན་ཕྱོགས་སྒྲིབ་གཉིས་ཀྱི་དྲི་མ་དང་བྲལ་བས་ན། རྡུལ་དང་ཁུག་སྣ་
སོགས་ཀྱི་སྒྲིབ་བྱེད་དང་བྲལ་བའི་སྟོན་ཟླའི་འོད་བཞིན་དུ་དཀར་བའི་ངོ་བོ་ཉིད་དུ་སྐྱེས་པར་
གྱུར་ལ། དེ་ལྟ་བུའི་ཆོས་དེ་དག་ནི་ཐམས་ཅད་ཀྱི་རང་བཞིན་ནམ་ངོ་བོ་ཟག་པ་མེད་པའི་
ཤེས་རབ་ཀྱི་ཕ་རོལ་དུ་ཕྱིན་པ་འབད་རྩོལ་མེད་པར་ཐོབ་ནས་ཟག་མེད་རྣམ་པར་སྨིན་པའི་
ཆོས་གཅིག་མངོན་དུ་བྱས་ན་དེ་དང་རིགས་མཐུན་ཐམས་ཅད་རྩོལ་མེད་དུ་མངོན་དུ་བྱ་ནུས་
པའི་ཆོས་ཉིད་དམ་བདག་ཉིད་ཀྱི་གནས་སྐབས་ཀྱི་ཡེ་ཤེས་སྐྱེས་པ་དེའི་ཚེ་ཟག་མེད་ཀྱི་ཆོས་
ཐམས་ཅད་སྐད་ཅིག་གཅིག་ལ་མངོན་པར་རྫོགས་པར་བྱང་ཆུབ་པ་ཡིན་ཏེ། བྱང་སེམས་
ཀྱི་ཡེ་ཤེས་མཐར་ཐུག་པ་ཡིན་པས་སོ། །དེས་དེ་ལྟར་རྟོགས་ནུས་པའི་རྒྱུ་མཚན་ནི་ཡུན་
རིང་པོར་བདག་མེད་རྟོགས་པའི་ཤེས་རབ་གོམས་པའི་སྟོབས་ལས་དྲི་མ་དང་བྲལ་བས་ཏེ་གོང་
དུ་བཤད་ཟིན་པ་ལྟར་རོ། །གསུམ་པ་མཚན་ཉིད་མེད་པའི་སྐད་ཅིག་མའི་སྦྱོར་བ་ནི། སྔོན་
ས་དགུ་པ་མན་ཆད་དུ་ཆོས་རྣམས་རྨི་ལམ་ལྟ་བུར་རྟོགས་པའི་སྒོ་ནས་ཚོགས་གཉིས་གོམས་
པར་བྱས་པའི་སྟོབས་ལས་རྒྱུན་མཐའི་ཡེ་ཤེས་སྐྱེས་པ་དེའི་ཚེ། སྦྱིན་པ་ལ་སོགས་པའི་
ཕར་ཕྱིན་དྲུག་ལ་ཞེན་མེད་དུ་སློབ་པའི་སྤྱོད་པ་ཡིས་ཀུན་བྱང་གི་ཆོས་ཀུན་རྨི་ལམ་དང་འདུ་
བར་རྟོགས་པ་ལ་གནས་པའི་སྒོ་ནས་ཀུན་བྱང་གི་ཆོས་རྣམས་དོན་དམ་པར་མཚན་ཉིད་མེད་
པ་ཉིད་དུ་སྐད་ཅིག་མ་ནི་གཅིག་གིས་ངེས་པར་རྟོགས་ནུས་པའི་སྦྱོར་བ་མཐར་ཐུག་པ་ཐོབ་པ་
ཡིན་ལ། དེའི་ཕྱིར་རྒྱུན་མཐའི་བར་ཆད་མེད་ལམ་དེ་ལ་མཚན་ཉིད་མེད་པའི་སྐད་ཅིག་མའི་
སྦྱོར་བ་ཞེས་བྱའོ། །བཞི་པ་གཉིས་སུ་མེད་པའི་སྐད་ཅིག་མའི་སྦྱོར་བ་ནི། དཔེར་ན་རྨི་ལམ་
གྱི་སྐབས་སུ་སྣང་བའི་རི་དང་ཁང་ཁྱིམ་སོགས་དང་ནི་དེ་མཐོང་བའི་ཤེས་པ་ཉིད་བརྟགས་ན་
ཡུལ་དང་ཡུལ་ཅན་གྱི་རྫས་གཉིས་ཀྱི་ཚུལ་དུ་མི་མཐོང་བ་ལྟར་རྒྱུན་མཐའི་ཡེ་ཤེས་དེས་ཀྱང་
གཟུང་འཛིན་གྱི་ཆོས་རྣམས་རྫས་ཐ་དད་པ་གཉིས་སུ་མེད་པ་ཡི་དེ་ཁོ་ན་ཉིད་ནི་སྐད་ཅིག་མ་
གཅིག་གིས་མཐོང་ནུས་པ་ཡིན་ནོ། །དེས་དེ་ལྟར་མཐོང་ནུས་པ་ནི་སྔོན་ས་དགུ་པ་མན་ཆད་
དུ་གཟུང་འཛིན་གཉིས་སྣང་གི་འཁྲུལ་པའི་བག་ཆགས་སྤོང་བ་ལ་གོམས་པར་བྱས་པའི་རྒྱུ་
མཚན་གྱིས་ཡིན་ནོ། །དེས་ན་དེ་ལྟར་རྟོགས་ནུས་པའི་སེམས་དཔའི་རྣལ་འབྱོར་མཐར་ཐུག་
པ་རྒྱུན་མཐའི་བར་ཆད་མེད་ལམ་དེ་ལ་གཉིས་སུ་མེད་པའི་སྐད་ཅིག་མའི་སྦྱོར་བ་ཞེས་བྱའོ། །

དེ་ལྟར་སྐད་ཅིག་སྦྱོར་བ་བཞི་ལས་དང་པོ་གཉིས་ཡོན་ཏན་མངོན་དུ་བྱེད་ཚུལ་དང་ཕྱི་མ་གཉིས་
ཡུལ་རྟོགས་ཚུལ་གྱི་སྒོ་ནས་བཞག་གོ །སྦྱོར་བཞིའི་ས་མཚམས་ལ། རྣམ་རྫོགས་སྦྱོར་
བ་ཐེག་ཆེན་ཚོགས་ལམ་ནས་རྒྱུན་མཐའི་བར་དང༌། རྩེ་སྦྱོར་ཐེག་ཆེན་སྦྱོར་ལམ་དྲོད་ནས་
རྒྱུན་མཐའི་བར་དང་མཐར་གྱིས་སྦྱོར་ཐེག་ཆེན་ཚོགས་ལམ་ནས་རྒྱུན་མཐའི་སྔ་ལོགས་ཀྱི་བར་
དང་། སྐད་ཅིག་སྦྱོར་རྒྱུན་མཐའ་ཁོ་ནར་ཡོད་དོ། །གཉིས་པ་སྐབས་བསྡུ་བ་ནི། ཤེས་
རབ་སོགས་སོ། །གསུམ་པ་ཆོས་སྐུའི་ཡན་ལག་རྒྱས་བཤད་ནི། སྐད་ཅིག་མའི་སྦྱོར་བ་
བསྒོམས་པའི་སྐད་ཅིག་གཉིས་པ་ལ་ཆོས་ཀྱི་སྐུར་བྱང་ཆུབ་པ་འབྱུང་བས་སྐད་ཅིག་སྦྱོར་གྱི་
རྗེས་སུ་ཆོས་སྐུ་འཆད་དོ། །འདི་ལ་གཉིས་ལས། །དང་པོ་ལེའུའི་གཞུང་བཤད་པ་ལ།
རང་འཐོབ་བྱེད་མཁྱེན་གསུམ་གྱི་རྣམ་པ་བསྒོམས་སྟོབས་ཀྱིས་ཐོབ་པའི་འབྲས་བུ་མཐར་ཐུག་
དེ་ལ་འབྲས་བུ་ཆོས་སྐུ་ཞེས་བྱའོ། །འདི་མཚོན་བྱེད་ཀྱི་ཆོས་བཞི་ཡོད། འདི་འཆད་
ཚུལ་ལའང་གཉིས་ལས།
དང་པོ་འཕགས་པའི་ལུགས་ལྟར་ན་སྐུ་དང་ཕྲིན་ལས་གཉིས། དང་པོ་ལ་ངོ་བོ་ཉིད་
སྐུ། ལོངས་སྐུ། སྤྲུལ་སྐུ་གསུམ་ལས། །
དང་པོ་འཆད་པ་ལ། ཐུབ་པའི་ངོ་བོ་ཉིད་སོགས་ནས། དེ་དག་རང་བཞིན་
མཚན་ཉིད་ཅན། །ཞེས་པའི་བར་མདོར་བསྟན་ཏེ། ཟག་མེད་ཀྱི་ཡེ་ཤེས་དེ་དག་གི་
རང་བཞིན་ནམ་ཆོས་ཉིད་དེ་ངོ་བོ་ཉིད་སྐུ་ཡིན་ཞེས་དང་། བྱང་ཆུབ་ཕྱོགས་མཐུན་སོགས་
ནས། ཆོས་ཀྱི་སྐུ་ཞེས་བརྗོད་པ་ཡིན། །ཞེས་པའི་བར་དེའི་རྒྱས་བཤད་ཡིན་ལ། རྐང་
པ་ཐ་མ་འདིའི་དོན་ཡང་། ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་པོ་དེ་དག་གི་རང་བཞིན་
དོན་དམ་པར་སྐྱེ་བ་མེད་པ་གང་ཡིན་པ་དེ་ནི་ངོ་བོ་ཉིད་སྐུའམ་ཆོས་ཉིད་ཀྱི་སྐུ་ཞེས་བརྗོད་པ་
ཡིན་ཞེས་སྦྱར་རོ། །གཉིས་པ་ལོངས་སྐུ་འཆད་པ་ལ། མཚན་ནི་སུམ་ཅུ་སོགས་མདོར་
བསྟན་དང༌། ཕྱག་ཞབས་འཁོར་ལོའི་སོགས་རྒྱས་བཤད་དེ་སློབ་དཔོན་དང་འདྲའོ། །
གསུམ་པ་སྤྲུལ་སྐུ་ནི། གང་གིས་སྲིད་པ་སོགས་སོ། །གཉིས་པ་ཕྲིན་ལས་ནི། དེ་
བཞིན་འཁོར་བ་སོགས་བསྟན་བཤད་བསྡུ་གསུམ་གྱི་སྒོ་ནས་འཆད་ལ། དེ་བཞིན་ཞེས་
པའང་སྤྲུལ་སྐུ་རྒྱུན་མི་འཆད་པར་བཤད་མ་ཐག་པ་དེ་བཞིན་དུ་དེ་ཉིད་ཀྱི་ཕྲིན་ལས་ཀྱང་
འཁོར་བ་ཇི་སྲིད་བར་རྒྱུན་མི་འཆད་ཅེས་སྦྱར་དགོས་ཏེ། འདིའི་ལུགས་ལ་སྐུ་གསུམ་དུ་

འདོད་ཅིང་ཕྲིན་ལས་སངས་རྒྱས་སྤྲུལ་སྐུའི་ཕྲིན་ལས་སུ་བཞེད་པས་སོ། །གཉིས་པ་སློབ་
དཔོན་གྱི་ལུགས་ལ་གཉིས། སྐུ་བཤད་པ། ཕྲིན་ལས་བཤད་པའོ། །
དང་པོ་ལ། ཆོས་ཉིད་ཀྱི་སྐུ་ནི་ངོ་བོ་ཉིད་སྐུ་དང་། ཆོས་ཅན་གྱི་སྐུ་ནི་ཡེ་ཤེས་
ཆོས་སྐུ། ལོངས་སྐུ། སྤྲུལ་སྐུ་དང་གསུམ་སྟེ་སྐུ་བཞི་ཡོད་པ་ལས། དང་པོ་ངོ་བོ་ཉིད་
སྐུ་ནི། དག་པ་གཉིས་ལྡན་གྱི་ཆོས་ཉིད་ཀྱི་སྐུ་ཡིན་ལ། དེ་ལྟ་བུའི་ཐུབ་པ་དེ་བཞིན་
གཤེགས་པའི་ངོ་བོ་ཉིད་ཀྱི་སྐུ་ནི་ཁྱད་ཆོས་གསུམ་དང་ལྡན་ཏེ། འཆད་འགྱུར་ཟག་པ་མེད་
པའི་ཆོས་དྲན་པ་ཉེར་གཞག་བཞི་སོགས་སྡེ་ཚན་ཉེར་གཅིག་པོ་གང་དག་བརྙེས་ཤིང་ཐོབ་པར་
གྱུར་པ་ནི་ལྡན་པའི་ཁྱད་པར། སྒྲིབ་གཉིས་ཀྱི་དྲི་མ་གློ་བུར་བ་བག་ཆགས་དང་བཅས་པ་
རྣམ་པ་ཀུན་ཏུ་རྣམ་པར་དག་པ་ནི་བྲལ་བའི་ཁྱད་པར། ཟག་མེད་ཀྱི་ཡེ་ཤེས་སྡེ་ཚན་ཉེར་
གཅིག་པོ་དེ་དག་གི་རང་བཞིན་ནམ་གནས་ལུགས་བདེན་པས་སྟོང་པའི་མཚན་ཉིད་ཅན་ནི་ངོ་
བོའི་ཁྱད་པར་ཏེ་ཁྱད་པར་གསུམ་དང་ལྡན་པའོ། །ངོ་བོ་ཉིད་སྐུ་དེ་ལ་དབྱེ་ན། རང་
བཞིན་རྣམ་དག་གི་ཆར་གྱུར་པའི་ངོ་བོ་ཉིད་སྐུ་དང་། གློ་བུར་རྣམ་དག་གི་ཆར་གྱུར་པའི་ངོ་
བོ་ཉིད་སྐུ་གཉིས་ཡོད་དོ། །
གཉིས་པ་ཡེ་ཤེས་ཆོས་སྐུ་བཤད་པ་ལ་གསུམ། དངོས་ཀྱི་དོན་སྤྱིར་བཤད་པ།
ཏིང་ངེ་འཛིན་གཉིས་བྱེ་བྲག་ཏུ་བཤད་པ། དེ་ལ་རྩོད་པ་སྤོང་བའོ། །དང་པོ་ནི། ཇི་
ལྟ་བ་དང་ཇི་སྙེད་པ་ལ་ལྟོས་ཏེ་གཟིགས་པ་མཐར་ཐུག་པའི་མཁྱེན་པ་དེ་ལ་ཡེ་ཤེས་ཆོས་སྐུ་
ཞེས་བྱ་ལ། དེ་འཆད་པ་ལ། སྡེ་ཚན་གྱི་སྒོ་ནས་ཉེར་གཅིག་ཡོད་པ་ལས། སྡེ་ཚན་
དང་པོ་ནི། སངས་རྒྱས་འཕགས་པའི་རྒྱུད་ཀྱི་དྲན་པ་ཉེར་གཞག་བཞི་ནས་འཕགས་ལམ་
ཡན་ལག་བརྒྱད་བཅས་པའི་བར་གྱི་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་
དང་། གཉིས་པ་ནི། བྱམས་པ་ཚད་མེད་སོགས་ཚད་མེད་བཞི་དང་། གསུམ་པ་ནི།
གཟུགས་ཅན་གཟུགས་ལ་ལྟ་བའི་རྣམ་ཐར་སོགས་གསུམ། ནམ་མཁའ་མཐའ་ཡས་ཀྱི་
སྙོམས་འཇུག་སོགས་གཟུགས་མེད་ཀྱི་རྣམ་ཐར་བཞི། འགོག་པའི་རྣམ་ཐར་དེ་རྣམ་པར་
ཐར་པ་བརྒྱད་དང་། བཞི་པ་ནི། བསམ་གཏན་དང་པོའི་དངོས་གཞིའི་སྙོམས་འཇུག་
ནས་འགོག་པའི་སྙོམས་འཇུག་གི་བར་དགུ་ནི་དང་པོ་གསར་དུ་ཐོབ་པའི་ཚེ་མཐར་གྱིས་སམ་
རིམ་གྱིས་ནི་ཐོབ་དགོས་པས་ན་མཐར་གྱིས་གནས་པའི་སྙོམས་པར་འཇུག་པ་ནི་དགུ་ཡི་
261

བདག་ཉིད་དང་། ལྔ་པ་ནི། ཟད་པར་ས་དང་ཆུ་དང་མེ་དང་རླུང་སྟེ་འབྱུང་བ་ལ་བརྟེན་
པ་བཞི། ཟད་པར་སྔོན་པོ་དང་སེར་པོ་དང་དམར་པོ་དང་དཀར་པོ་སྟེ་འབྱུང་གྱུར་ལ་བརྟེན་
པ་བཞི། ཟད་པར་ནམ་མཁའ་དང་རྣམ་ཤེས་གཉིས་ཏེ་ཟད་པར་གྱི་སྐྱེ་མཆེད་བཅུ་ཡི་བདག་
ཉིད་དང༌། དྲུག་པ་ནི། ནང་རྣལ་འབྱོར་པ་རང་ལ་གཟུགས་སུ་འདུ་ཤེས་པ་དང་གཟུགས་
མེད་པར་འདུ་ཤེས་པ་དག་གི་སྒོ་ནས་ཕྱི་རོལ་གྱི་གཟུགས་ཆུང་ངུ་དང་ཆེན་པོ་ལ་བལྟ་ཞིང་
གཟུགས་དེ་དག་ཟིལ་གྱིས་མནན་ནས་ཞི་གནས་ཀྱིས་ཤེས་ཤིང་ལྷག་མཐོང་གིས་མཐོང་ཞེས་
བྱ་བའི་དབྱིབས་ཟིལ་གྱིས་གནོན་པ་བཞི་དང་། ནང་རྣལ་འབྱོར་པ་རང་ལ་གཟུགས་མེད་
པར་འདུ་ཤེས་པས་ཕྱི་རོལ་གྱི་ཁ་དོག་སྔོན་པོ་སེར་པོ་དམར་པོ་དཀར་པོ་དག་ལ་བལྟ་ཞིང་དེ་
དག་ཟིལ་གྱིས་མནན་ནས་ཤེས་ཤིང་མཐོང་བའི་ཁ་དོག་ཟིལ་གནོན་བཞི་སྟེ་ཟིལ་གྱིས་གནོན་
པའི་སྐྱེ་མཆེད་ནི་དེ་ལྟར་རབ་ཏུ་དབྱེ་བས་རྣམ་པ་བརྒྱད་དང་། བདུན་པ་ནི། ཕ་རོལ་
གྱི་རྒྱུད་དུ་གཏོགས་པའི་ཉོན་མོངས་པ་དྲུང་ནས་འབྱིན་པའི་ཉོན་མོངས་མེད་པའི་ཏིང་ངེ་འཛིན་
དང༌། བརྒྱད་པ་ནི། ཤེས་པར་བྱ་བའི་དོན་ཐམས་ཅད་ལ་ཆགས་ཐོགས་མེད་པའི་སྨོན་
གནས་མཁྱེན་པའམ་སྨོན་ནས་མཁྱེན་པའི་ཏིང་ངེ་འཛིན་དང༌། དགུ་པ་ནི། རྫུ་འཕྲུལ་
གྱི་མངོན་ཤེས་སོགས་མངོན་པར་ཤེས་པ་དྲུག་དང་། བཅུ་པ་ནི། ཆོས་སོ་སོ་ཡང་དག་
པར་རིག་པ་སོགས་སོ་སོ་ཡང་དག་པར་རིག་པ་བཞི་དང༌། བཅུ་གཅིག་པ་ནི། རྟེན་
ལུས་དག་པ། དམིགས་པ་ལོངས་སྤྱོད་དག་པ། ཐུགས་ཏིང་འཛིན་དག་པ། ཡེ་ཤེས་
ཡོངས་སུ་དག་པ་སྟེ་རྣམ་པ་ཐམས་ཅད་དུ་ཡོངས་སུ་དག་པ་བཞི་དང༌། བཅུ་གཉིས་ནི།
ཚེ་ལ་དབང་བ། སེམས་ལ། ཡོ་བྱད་ལ། ལས་ལ། སྐྱེ་བ་ལ། མོས་པ་ལ།
སྨོན་ལམ་ལ། རྫུ་འཕྲུལ་ལ། ཡེ་ཤེས་ལ། ཆོས་ལ་དབང་བ་སྟེ་དབང་བཅུ་དང་ནི།
བཅུ་གསུམ་པ་ནི། གནས་དང་གནས་མིན་མཁྱེན་པའི་སྟོབས་སོགས་སྟོབས་བཅུ་དང་།
བཅུ་བཞི་པ་ནི། རང་དོན་སྤངས་པ་ཕུན་ཚོགས་ལ་དམ་བཅའ་བ་ལ་མི་འཇིགས་པ་སོགས་
མི་འཇིགས་པ་ནི་བཞི་དག་དང༌། བཅོ་ལྔ་པ་ནི། སྐུ་གསུང་ཐུགས་ཀྱི་སྤྱོད་པ་ཡོངས་སུ་
དག་པས་སྒོ་གསུམ་གྱི་ཀུན་སྤྱོད་ངན་པ་གཞན་གྱིས་ཤེས་སུ་དོགས་ནས་བཅབ་སྟེ་བསྲུང་
དགོས་པ་མེད་པས་བསྲུང་བ་མེད་པ་རྣམ་པ་གསུམ་དང༌། བཅུ་དྲུག་པ་ནི། ཆོས་སྟོན་
པ་ན་འགའ་ཞིག་གུས་པས་ཉན་འདོད་ཅིང་རྣ་བ་གཏོད་ལ་སེམས་ཉེ་བར་འཇོག་པ་དག་ལ་

ཐུགས་དགྱེས་པས་རྗེས་སུ་ཆགས་པ་མེད་པ་དང་། དེ་ལས་བཟློག་པ་དག་ལ་མི་དགྱེས་
པས་ཁོང་ཁྲོ་བ་མེད་པ་དང༌། ཉན་པར་འདོད་མི་འདོད་སོགས་འདྲེས་མས་འཇུག་པ་དག་
ལ་དགྱེས་མི་དགྱེས་གཉིས་ཀས་དབེན་པའི་བཏང་སྙོམས་ཆེན་པོ་དང་ལྡན་པའི་དྲན་པ་ཉེར་
གཞག་རྣམ་པ་གསུམ་དང༌། བཅུ་བདུན་པ་ནི། སེམས་ཅན་གྱི་དོན་མཛད་པའི་དུས་
ལས་ནམ་ཡང་མི་འདའ་བས་དུས་ལ་བབས་པ་ན་གཞན་དོན་བྱ་བ་བསྙེལ་བའམ་བརྗེད་པ་མི་
མངའི་ཆོས་ཉིད་དང་ལྡན་པ་དང༌། བཅོ་བརྒྱད་པ་ནི། སྒྲིབ་གཉིས་ཀྱི་བག་ལ་ཉལ་ཟད་
པར་སྤངས་པས་སྒོ་གསུམ་གྱི་བག་ཆགས་ཡང་དག་པར་བཅོམ་པ་དང་ལྡན་པ་དང༌། བཅུ་
དགུ་པ་ནི། ཉིན་མཚན་དུས་དྲུག་ཏུ་སྐྱེ་བོ་མཐའ་དག་ལ་གནས་སྐབས་དང་མཐར་ཐུག་ཏུ་
ཕན་བདེ་སྒྲུབ་པར་དགོངས་པའི་ཐུགས་རྗེ་ཆེན་པོ་ཉིད་དང་ལྡན་པ་དང་། ཉི་ཤུ་པ་ནི།
ཐུབ་པ་སངས་རྒྱས་བཅོམ་ལྡན་འདས་ཁོ་ནའི་རྒྱུད་ཀྱིས་བསྡུས་པའི་ཡོན་ཏན་སྐུ་ལ་འཁྲུལ་པ་
མི་མངའ་བ་སོགས་འཕགས་པ་འོག་མ་རྣམས་དང་མ་འདྲེས་པའི་ཆོས་རྣམ་པ་བཅོ་བརྒྱད་དུ་
བཤད་པ་གང་ཡིན་པ་རྣམས་དང༌། ཉེར་གཅིག་པ་ནི། ཤེས་བྱའི་རྣམ་པ་ཐམས་ཅད་
མངོན་སུམ་དུ་མཁྱེན་པའི་རྣམ་པ་ཐམས་ཅད་མཁྱེན་པ་ཉིད་དང་། དང་ཞེས་པའི་སྒྲས་བསྡུས་
པ་ལམ་ཐམས་ཅད་ཤེས་པ་ཉིད་དང་གཞི་ཐམས་ཅད་ཤེས་པ་ཉིད་མཐར་ཐུག་པ་དག་སྟེ།
དེ་ལྟ་བུའི་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་པོ་འདི་རྣམས་ནི་སྐུ་བཞིའི་ནང་ནས་ཡེ་ཤེས་
ཆོས་ཀྱི་སྐུ་ཞེས་བརྗོད་པ་ཡིན་ནོ། །ཡང་དེ་ལ་ངོ་བོའི་སྒོ་ནས་ཇི་ལྟ་ཇི་སྙེད་རྟོགས་པའི་ཡེ་
ཤེས་ཆོས་སྐུ་གཉིས་དང་། ཡེ་ཤེས་ལྔར་དབྱེ་བའང་ཡོད་དོ། །གཉིས་པ་ཏིང་ངེ་འཛིན་
གཉིས་བྱེ་བྲག་ཏུ་བཤད་པ་ལ་གཉིས་ལས། དང་པོ་ཉོན་མོངས་མེད་པའི་ཏིང་ངེ་འཛིན་གྱི་
ཁྱད་པར་ནི། ཉན་ཐོས་ལ་སོགས་པའི་ཉོན་མོངས་མེད་པའི་ལྟ་བ་སྟེ་ཏིང་ངེ་འཛིན་ནི་མི་ཡི་
འགྲོ་བ་ལ་སོགས་པའི་ཉོན་མོངས་ཡོངས་སུ་སྤོང་བ་ཉིད་འདོད་ནས་བསོད་སྙོམས་སོགས་སུ་
རྒྱུ་བ་ན་རང་ལ་དམིགས་ནས་ཕ་རོལ་ལ་ཉོན་མོངས་སྐྱེ་མི་སྐྱེ་བརྟགས་ནས་སྐྱེ་བར་ཤེས་ན་རབ་
མཐའི་བསམ་གཏན་ལ་བརྟེན་ནས་ཉོན་མོངས་མེད་པའི་ཏིང་ངེ་འཛིན་ལ་སྙོམས་པར་ཞུགས་
ནས་དེ་ལས་ལྡང་བ་ན་དེར་འགྲོ་བའམ་ཡང་ན་མི་འགྲོ་བ་ཙམ་དུ་ཟད་ལ། དེ་བཞིན་གཤེགས་
པས་ནི་སེམས་ཅན་འདི་བདག་ལ་དམིགས་ནས་ཉོན་མོངས་རྒྱུན་དུ་གནས་པར་མ་གྱུར་ཅེས་དེ་
ལ་ལྷག་པར་གཟིགས་བཞེད་ནས་གྲོང་དང་གྲོང་ཁྱེར་སོགས་སུ་གཤེགས་ནས་སེམས་ཅན་སུ་

དང་སུས་རང་ལ་དམིགས་ནས་ཉོན་མོངས་སྐྱེ་བ་དེ་དང་དེའི་ཉོན་མོངས་པ་རྣམས་རྩ་བ་ནས་
རྒྱུན་གཅོད་པར་བྱེད་དེ་དེ་ནི་རྒྱལ་བའི་ཉོན་མོངས་མེད་པའི་ཏིང་ངེ་འཛིན་ཏེ་སྔ་མ་ལས་ཆེས་
ཁྱད་པར་དུ་འཕགས་སོ། །ཡང་ན་རྐང་པ་དང་པོ་གཉིས་ལ། ཉན་ཐོས་སོགས་ཀྱི་ཉོན་
མོངས་མེད་པའི་ཏིང་ངེ་འཛིན་ནི་རང་ལ་ལྟ་བའི་མི་ལ་སོགས་པ་ཡི་ཉོན་མོངས་ཡོངས་སུ་སྤོང་
བ་ཉིད་ཅེས་སྦྱར་རོ། །གཉིས་པ་སྨོན་གནས་མཁྱེན་པའི་ཏིང་ངེ་འཛིན་གྱི་ཁྱད་པར་ནི།
སངས་རྒྱས་ཀྱི་སྨོན་གནས་མཁྱེན་པ་ནི་འབད་རྩོལ་གྱི་མཚན་མ་མེད་པར་རང་གི་ངང་གིས་
འཇུག་པས་ལྷུན་གྱིས་གྲུབ་པ་དང་། གཟུགས་སོགས་ལ་བདེན་པར་མངོན་པར་མ་ཞེན་
པས་ཆགས་པ་སྤངས་པ་དང་། སྒྲིབ་གཉིས་བག་ཆགས་དང་བཅས་པ་སྤངས་པས་ཤེས་བྱ་
ཐམས་ཅད་ལ་ཡེ་ཤེས་ཐོགས་པ་མེད་པ་དང༌། ཏིང་ངེ་འཛིན་ལ་མཉམ་པར་གཞག་བཞིན་
དུ་སྲིད་པ་ཇི་སྲིད་པར་རྟག་ཏུ་གནས་པ་དང༌། སོ་སོ་ཡང་དག་པར་རིག་པ་བཞི་མཐར་ཐུག་
པ་བརྙེས་པས་གདུལ་བྱའི་འདྲི་བ་ཀུན་ལ་དུས་གཅིག་ཏུ་ལན་ཚུལ་བཞིན་དུ་འདེབས་པ་ཡིན་
པར་བཞེད་ལ། ཉན་རང་སོགས་ཀྱི་སྨོན་གནས་ཤེས་པ་ནི་ཁྱད་ཆོས་ལྔ་པོ་དེ་ལས་བཟློག་
པ་འབད་རྩོལ་དང་བཅས་པ་སོགས་ཡིན་པས་ན་སངས་རྒྱས་ཀྱི་སྨོན་གནས་མཁྱེན་པའི་ཏིང་ངེ་
འཛིན་ཉིད་ཆེས་ཁྱད་པར་དུ་འཕགས་སོ། །དེ་ལ་སྤྱིར་སྨོན་གནས་ཤེས་པ་ནི་བསམ་གཏན་
ལ་བརྟེན་ནས་འདི་ཤེས་པར་གྱུར་ཅིག་སྙམ་པའི་སྨོན་ལམ་གྲུབ་པ་ན། གང་ཤེས་པར་འདོད་པ་
དེ་ལ་འདི་ཤེས་པར་བྱའོ་སྙམ་དུ་སྨོན་ནས་བསམ་གཏན་ལ་སྙོམས་པར་ཞུགས་ཏེ་དེ་ལས་
ལངས་པ་ན་སྨོན་པའི་གནས་དེ་ཤེས་པའོ། །དེས་ན་འདི་ལ་སྨོན་ནས་ཤེས་པའམ་སྨོན་གནས་
ཤེས་པ་གང་བྱས་ཀྱང་འདྲ་བར་མངོན་ནོ། །གསུམ་པ་དེ་ལ་རྩོད་པ་སྤོང་བ་ལ་གཉིས་ལས།
དང་པོ་སངས་རྒྱས་ཀྱིས་གཞན་དོན་མཛད་ཚུལ་ལ་རྩོད་པ་སྤོང་བ་ནི། དེ་ལྟར་སངས་རྒྱས་
རྣམས་རྣམ་པར་རྟོག་པ་མེད་པར་རྟག་ཏུ་ཆོས་སྐུ་ལ་མཉམ་པར་གཞག་པ་ཡིན་ན་གཞན་དོན་
གཏན་ནས་མི་མཛད་པའམ། ཡང་ན་ཤེས་བྱ་ཐམས་ཅད་ཀྱི་གནས་ལུགས་ལ་ཁྱབ་པའི་
ཚུལ་གྱིས་རྟག་ཏུ་མཉམ་པར་གཞག་ཅིང་ཉེ་རིང་མེད་པའི་ཐུགས་རྗེ་ཆེན་པོ་ལ་གནས་པས་
སེམས་ཅན་ཐམས་ཅད་ལ་དུས་གཅིག་ཏུ་དངོས་སུ་སྣང་བའི་སྒོ་ནས་དོན་མཛད་རིགས་ན་
འགའ་ཞིག་ལ་སྣང་འགའ་ཞིག་ལ་མི་སྣང་བ་མི་རིགས་སོ་ཞེ་ན། དེའི་ལན་དངོས་ནི།
སངས་རྒྱས་ཀྱི་སྐུ་དངོས་སུ་སྣང་ནས་དོན་མཛད་པ་ནི་གདུལ་བྱ་རང་གིས་ཚོགས་བསགས་པའི་
264

ཁྱད་པར་ལ་རག་ལས་ཏེ། སངས་རྒྱས་ལ་དངོས་སུ་ཆོས་ཉན་པའི་རྒྱུ་སྔོན་དད་པ་བསྒོམས་
པ་སོགས་དགེ་རྩ་ནི་ཡོངས་སུ་སྨིན་ཞིང་རྐྱེན་རྣམས་ཀྱང་ཚང་བར་གྱུར་པ་ན་རྒྱུ་རྐྱེན་དེ་དག་
དང་སངས་རྒྱས་ཉིད་ཀྱི་སྨོན་ལམ་གྱི་མཐུ་ལ་བརྟེན་ནས་དེ་འདྲའི་གདུལ་བྱ་གང་དང་གང་ལ་
ཡུལ་གང་དང་དུ་ནི་དུས་གང་དང་གང་གི་ཚེ་དངོས་སུ་ཆོས་སྟོན་པའི་བྱ་བ་མཛད་པས་ཕན་པར་
གྱུར་པ་དེ་དང་དེ་ལ་སངས་རྒྱས་ཀྱི་སྐུ་དེ་དངོས་སུ་སྣང་བའི་སྒོ་ནས་དོན་བྱེད་པར་འགྱུར་ལ།
དེ་འདྲའི་རྒྱུ་རྐྱེན་མ་ཚང་བ་ལ་དངོས་སུ་མི་སྣང་ངོ༌། །ཚིགས་བཅད་འདི་ལ་ཆོས་སྐུ་ཁྱབ་པ་ལ་
རྩོད་སྤང་ངམ་ཆོས་སྐུ་རྟག་པ་ལ་རྩོད་སྤོང་ཞེས་ཀྱང་གསུངས་ཏེ་དོན་ལ་ཁྱད་པར་མི་སྣང་ངོ༌། །
དོན་འདི་ཉིད་དཔེས་བསྟན་པ་ནི་བརྒྱ་བྱིན་ལ་སོགས་པའི་ལྷ་ཡི་རྒྱལ་པོས་འཛམ་བུའི་གླིང་དུ་
ཆར་ཆེན་པོ་ཕབ་ཀྱང་ས་བོན་རུལ་བ་དང་མེས་ཚིག་པ་སོགས་ས་བོན་དུ་མི་རུང་བ་རྣམས་ལ་
མྱུ་གུ་སྔོན་པོ་མི་འཁྲུངས་པ་ལྟར་སངས་རྒྱས་རྣམས་ནི་འཇིག་རྟེན་དུ་ཡོངས་སུ་བྱུང་བར་གྱུར་
ཀྱང་རང་རྒྱུད་ཀྱི་རྐྱེན་མ་ཚང་བས་སངས་རྒྱས་དངོས་སུ་མཐོང་བ་སོགས་ཀྱི་སྐལ་བ་མེད་པས་
ནི་དམ་པའི་ཆོས་མ་ཉན་པ་ལ་སོགས་པའི་བསོད་ནམས་ཀྱི་བགོ་སྐལ་བཟང་པོ་ཉམས་སུ་མི་
མྱོང་ངོ༌། །གཉིས་པ་ཆོས་སྐུ་ཁྱབ་རྟག་གཉིས་ཀ་ལ་རྩོད་པ་སྤོང་བ་ནི། དེ་ལ་ཟག་པ་མེད་
པའི་ཡེ་ཤེས་ཆོས་ཀྱི་སྐུ་ནི་སངས་རྒྱས་འཕགས་པ་སོ་སོའི་རྒྱུད་ལ་ཡོད་པས་ཤེས་བྱ་ཐམས་ཅད་
ལ་ཁྱབ་པ་ཞེས་བརྗོད་པ་མི་རིགས་ལ། དེ་བཞིན་དུ་ཡེ་ཤེས་ཆོས་སྐུ་དེ་ཉིད་སྐད་ཅིག་རེ་རེ་
ལ་སྐྱེ་འཇིག་བྱེད་པས་རྟག་པ་ཞེས་བརྗོད་པའང་མི་རིགས་སོ་ཞེ་ན། གོང་དུ་བཤད་པ་དེ་
ལྟར་སངས་རྒྱས་ནི་སྐལ་ལྡན་ཐམས་ཅད་ལ་སྣང་བ་སོགས་མཛད་པ་ཕྲིན་ལས་ཀྱི་འཇུག་པ་རྒྱ་
ཆེ་ཞིང་ཤེས་བྱ་ཐམས་ཅད་དུས་གཅིག་ཏུ་གཟིགས་པས་ཡེ་ཤེས་ཀྱི་འཇུག་པའང་རྒྱ་ཆེ་བའི་
ཕྱིར་སངས་རྒྱས་ཏེ་ཡེ་ཤེས་ཆོས་སྐུ་དེ་ལ་ཁྱབ་པ་ཞེས་པར་མདོ་ལས་ངེས་པར་བརྗོད་ལ།
ཡེ་ཤེས་ཆོས་སྐུ་དེ་ཉིད་རྒྱུན་ཆད་ནས་ཟད་པ་ནམ་ཡང་མེད་པའི་ཕྱིར་རྒྱུན་ལ་བསམས་ནས་དེ་
ཉིད་ལ་རྟག་པ་ཞེས་ཀྱང་མངོན་པར་བརྗོད་པ་ཡིན་པས་འགལ་བ་མེད་དོ། །
གསུམ་པ་ལོངས་སྐུ་བཤད་པ་ལ་གཉིས། མཚན་ཉིད་ཀྱི་སྒོ་ནས་མདོར་བསྟན་པ།
ཡོན་ཏན་རྒྱས་པར་བཤད་པའོ། །དང་པོ་ནི། ངེས་པ་ལྔ་ལྡན་གྱི་གཟུགས་སྐུ་མཐར་
ཐུག་པ་ནི་ལོངས་སྐུ་ཡིན་ལ། དེའི་ཁྱད་པར་ཡང་འདི་ལྟར། མཚན་བཟང་པོ་ནི་སུམ་ཅུ་
ཅུ་གཉིས་དང༌། དཔེ་བྱད་བཟང་པོ་བརྒྱད་ཅུའི་བདག་ཉིད་ཅན་གྱི་སངས་རྒྱས་ཀྱི་གཟུགས་སྐུ་

མཐར་ཐུག་པ་འདི་ནི་འཁོར་བྱང་སེམས་འཕགས་པ་རྣམས་དང་ཐབས་ཅིག་ཏུ་ཐེག་པ་ཆེན་
པོའི་ཆོས་ཀྱི་དགའ་བ་དང་ཟག་མེད་ཀྱི་བདེ་བ་ཤིན་ཏུ་ཁ་ན་མ་ཐོ་བ་མེད་པ་ཡོངས་སུ་རྫོགས་
པ་ལ་སྲིད་པ་ཇི་སྲིད་ཀྱི་བར་དུ་ཉེ་བར་ལོངས་སྤྱོད་པའི་ཕྱིར་ན་འདི་ཉིད་སྐུ་བཞིའི་ནང་ནས་
ཐུབ་པའི་ལོངས་སྤྱོད་རྫོགས་པའི་སྐུར་བཞེད་པ་ཡིན་ནོ། །དེས་ན་ངེས་པ་ལྔ་ནི། གནས་
ངེས་པ་འོག་མིན་ཁོ་ནར་བཞུགས་པ། སྐུ་ངེས་པ་མཚན་དཔེ་གསལ་རྫོགས་ཀྱིས་སྤྲས་པ།
འཁོར་ངེས་པར་བྱང་འཕགས་ཤ་སྟག་གིས་བསྐོར་བ། ཆོས་ངེས་པ་ཐེག་ཆེན་གྱི་ཆོས་འབའ་
ཞིག་གསུངས་པ། དུས་ངེས་པ་འཁོར་བ་ཇི་སྲིད་དུ་བཞུགས་པའོ། །གཉིས་པ་རྒྱས་
བཤད་ལ་གཉིས། མཚན་བཟང་བཤད་པ། དཔེ་བྱད་བཤད་པའོ། །དང་པོ་ལ་
གཉིས་ལས། དང་པོ་མཚན་བཟང་དངོས་ནི། སྔོན་སློབ་པའི་དུས་སུ་བླ་མ་རྣམས་ལ་
སྐྱེལ་བསུ་དང་ཆོས་ཉན་པ་ལ་བསྟོད་པ་དང་མཆོད་རྟེན་ལ་མེ་ཏོག་ཕྲེང་བ་དང་བཤོས་འབུལ་བ་
དང་གཡོག་འཁོར་སྦྱིན་པ་གོམས་པས་ཕྱག་དང་ཞབས་ཀྱི་མཐིལ་ན་རྩིབས་སྟོང་མུ་ཁྱུད་དང་
བཅས་པའི་རི་མོ་རྫོགས་པའི་འཁོར་ལོའི་མཚན་དང་ལྡན་པ་དང་། སྔོན་སྡོམ་པ་ཡང་
དག་པར་བླངས་པ་ལ་ཡི་དམ་བརྟན་པས་རུས་སྦལ་གྱི་ལྟོ་བའི་ཕྱོགས་བཞིན་དུ་ཞབས་མཐིལ་
གཉིས་མ་རྙོངས་པར་ས་ལ་མཉམ་པར་གནས་པ་དང་། སྔོན་སྦྱིན་སོགས་བསྡུ་བའི་
དངོས་པོ་བཞི་བསྟེན་ཞིང་གོམས་པས་ཕྱག་དང་ཞབས་ཀྱི་སོར་མོ་རྣམས་ཀྱི་བར་སེང་སེང་པོ་
མེད་པར་དུ་བས་འབྲེལ་ཞིང་སོར་གདུབ་སོགས་ཀྱང་གཞུག་ཏུ་རུང་བ་དང་། སྔོན་བཟའ་
བཅའ་སོགས་གྱ་ནོམ་པ་བྱིན་པས་ཕྱག་དང་ནི་ཞབས་བཅས་པ་འཇམ་ཞིང་ཁ་དོག་ཕུན་སུམ་
ཚོགས་པའི་གཞོན་ཤ་ཆགས་པ་དང་། སྔོན་བདོག་པ་སོགས་གྱ་ནོམ་པ་བྱིན་པས་ཐུབ་པ་
འདི་ཡི་ཕྱག་ཞབས་ཀྱི་རྒྱབ་བཞི་ཕྲག་གོང་གཉིས་ལྟག་པ་སྟེ་སྐུའི་གནས་ནི་བདུན་པོ་དག་ཤས་
གང་ནས་མཐོ་བ་དང༌། སྔོན་གསད་བྱ་བཅིངས་པ་སོགས་ལས་ཐར་བར་བྱས་པས་ཕྱག་
ཞབས་ཀྱི་སོར་མོ་རྣམས་ཚད་དང་ལྡན་པར་རིང་བ་དང༌། སྔོན་གཞན་གྱི་སྲོག་བསྲུངས་ཏེ་
འཚོ་བ་ལ་ཕན་བཏགས་པས་ཞབས་མཐིལ་གྱི་གཞི་ཆ་ཕྱིར་འཕགས་པས་ཞིང་པ་ཡངས་པ་
དང༌། སྔོན་སྲོག་གཅོད་སྤངས་པས་སྐུ་མི་ཕལ་བའི་ཁྲུ་བདུན་ཙམ་དུ་འཕགས་པས་ཆེ་ཞིང་
ཡ་ཡོ་མེད་པས་དྲང་བ་དང་། སྔོན་སྦྱིན་སོགས་དགེ་ཆོས་ཡང་དག་པར་བླངས་པས་ཞབས་
པུས་མོའི་ལྷ་ང་དང་ལོང་བུ་ཆེ་བའི་འབུར་ཕྱིར་མི་མངོན་པ་དང་། སྔོན་དགེ་བ་ཡང་དག་

པར་བླངས་པ་གཞན་ལ་སྤེལ་བས་སྐུའི་བ་སྤུ་ནི་རེ་རེ་བཞིན་དུ་གྱེན་དུ་ཕྱོགས་པ་སྟེ་བཅུ་ཚན་
དང་པོ་དང་། སྔོན་བཟོ་གསོ་སོགས་ཀྱི་རིག་པ་གཞན་ལ་གུས་པས་བྱིན་པས་བྱིན་པ་རི་
དྭགས་ཨེ་ན་ཡའི་བྱིན་པ་དང་འདྲ་བར་ཟླུམ་ཞིང་རྒྱས་ལ་རིམ་པར་འཚམས་པ་དང་། སྔོན་
རང་ལ་བདོག་བའི་ནོར་སློང་བ་ལ་སློང་བ་པོ་ཕྱིར་མ་སྤངས་པས་སྐུ་མ་བཏུད་ཀྱང་པུས་མོའི་ལྷ་
ངར་སླེབ་པས་ཕྱག་རིང་ཞིང་མཛེས་པ་དང་། སྔོན་གཞན་ལ་ཚངས་སྤྱོད་ལེན་དུ་བཅུག་པ་
དང་གསང་ཚིག་བསྲུངས་པས་གླང་པོ་ཆེ་དང་རྟ་མཆོག་ཅང་ཤེས་ལྟར་འདོམས་ཀྱི་སྦ་བ་སྦུབས་
སུ་ནུབ་པའི་མཆོག་དང་ལྡན་པ་དང་། སྔོན་གཞན་ལ་གདིང་བ་གྱ་ནོམ་པ་བྱིན་པས་པགས་
པ་གསེར་གྱི་མདོག་ལྟར་དག་ཅིང་གསལ་ལ་དྭངས་པ་དང་། སྔོན་གཞལ་ཡས་ཁང་དང་
ཁང་བཟང་སོགས་དམ་པ་བྱིན་པས་པགས་པ་སྲབ་པ་སྟེ་གསེར་དངུལ་ཤིན་ཏུ་སྦྱངས་པ་ལྟར་
འཇམ་པ་དང༌། སྔོན་འདུ་འཛི་དང་རྣམ་གཡེང་སོགས་སྤངས་པས་སྐུའི་བ་སྤུ་ནི་ཁུང་བུ་རེ་
རེ་ནས་སྤུ་རེ་རེ་གཡས་ཕྱོགས་སུ་ལེགས་པར་འཁྱིལ་ཞིང་འཁྲུངས་པ་དང་། སྔོན་བླ་མ་
སོགས་སྐྱེ་བོ་གོང་མ་ཐམས་ཅད་བསྙེན་བཀུར་གྱི་གནས་ཇི་ལྟ་བ་བཞིན་དུ་བཀོད་ཅིང་རིམ་གྲོ་
བྱས་པས་ཞལ་གྱི་སྨིན་མཚམས་ཀྱི་བར་ཐིག་ལེའི་གནས་ན་འཇམ་པ་དཀར་བ་གཉེན་པ་དྲངས་
ན་ཁྲུ་གསུམ་ལ་སོགས་པའི་ཚད་འབྱུང་བ་བཏང་ནས་གཡས་སུ་འཁྱིལ་བ་རྩེ་མོ་གྱེན་དུ་ཕྱོགས་
པ་སྐྱུ་རུ་རའི་འབྲུའི་ཚད་ཙམ་པའི་མཛོད་སྤུས་བརྒྱན་པ་དང༌། སྔོན་ཁ་དྲག་གི་ཚིག་གིས་
གཞན་ཁྱད་དུ་མ་བསད་པས་སྐུའི་རོ་སྟོད་འཕེལ་ཀ་ཆེ་བ་སེང་གེའི་སྟོད་འདྲ་བ་དང་། སྔོན་
གཞན་གྱིས་སྙན་སྨྲ་དང་ལེགས་སྨྲའི་རྗེས་སུ་མཐུན་པར་བྱས་པས་ཐུབ་པ་འདི་ཡི་དཔུང་པའི་
མགོ་གསེར་གྱི་བུམ་པའི་མགྲིན་པ་ལྟར་ཤིན་ཏུ་ཟླུམ་པའི་མགྲིན་པ་ལེགས་པར་འབྲེལ་བ་རྩའི་
དྲྭ་བ་མི་མངོན་པ་དང་། སྔོན་གཞན་ལ་སྨན་དང་སྨན་པ་དང་ཕན་པའི་ཟས་བྱིན་པས་དཔུང་
མགོ་ཕན་ཚུན་གྱི་བར་ཐལ་གོང་སྟེ་བྲང་མི་མཉམ་པ་མེད་ཅིང་ཤིན་ཏུ་རྒྱས་པ་སྟེ་བཅུ་ཚན་
གཉིས་པ་དང་། སྔོན་ནད་པའི་གཡོག་དང་རིམ་གྲོ་སོགས་བྱས་པས་ཐུབ་པ་འདི་ལ་ཟས་ཀྱི་
རོ་མི་ཞིམ་པ་ངན་པའང་རོ་བྲོ་བའི་མཆོག་གྱ་ནོམ་པར་སྣང་བ་དང་། སྔོན་ཀུན་དགའ་ར་བ་
དང་སྐྱེད་ཚལ་བསིལ་ཁང་སོགས་བྱེད་པ་གཞན་ཡང་དག་པར་ལེན་དུ་བཅུག་པས་སྐུ་ནི་ཤིང་ནྱ་
གྲོ་ཏ་ལྟར་ཆུ་ཞེང་གབ་པ་སྟེ་དབུ་ནས་ཞབས་ཀྱི་བར་ཆུ་དང་འདོམས་ཀྱི་ཕན་ཚུན་རྩེ་མོའི་བར་
གྱི་ཞིང་མཉམ་པ་དང༌། སྔོན་གཙུག་ལག་ཁང་དང་འདུག་གནས་སོགས་གཞན་ལ་བྱིན་པས་

ཟླུམ་ཞིང་གནག་ལ་ཀུན་ནས་མཉམ་པ་གཡས་སུ་འཁྱིལ་བའི་གཙུག་ཏོར་དབུར་ལྡན་པ་དང་།
སྔོན་དུས་རིང་པོ་ནས་ཚིག་འཇམ་ཞིང་མཉེན་ལ་སྙན་པ་གསུངས་པས་ཞལ་གྱི་དཀྱིལ་འཁོར་
དང་བཞེད་ན་སྟོང་གསུམ་ཡང་ཁེབས་པས་ཨུཏྤལ་དམར་པོའི་མདོག་འདྲ་བའི་ལྗགས་རིང་ཞིང་
མཛེས་པ་དང༌། སྔོན་གསུང་གཅིག་གིས་སེམས་ཅན་རྣམས་ལ་སྐལ་བ་དང་འཚམས་པར་
དམ་པའི་ཆོས་གོ་བར་བྱས་པས་གསུང་ཤེས་ཤིང་རྣམ་པར་ཤེས་པར་འགྱུར་བ་མཉན་པར་འོས་
ཤིང་མི་མཐུན་པ་མེད་པ་ཟབ་ཅིང་དབྱངས་ཤིན་ཏུ་འབྱུང་བ་བཏང་མི་བྲ་ཞིང་རྣར་སྙན་པ་མི་
འཁྲུགས་ཤིང་གསལ་བ་སྟེ་ཡན་ལག་ལྔ་དང་ལྡན་པའི་ཚངས་དབྱངས་མངའ་བ་དང་། སྔོན་
ཚིག་ཀྱལ་པ་སྤངས་ཤིང་དུས་སུ་སྨྲ་བས་འགྲམ་པ་མེ་ལོང་གི་དཀྱིལ་འཁོར་ལྟར་ཟླུམ་ཞིང་རྒྱས་
ལ་བལྟ་ན་སྡུག་པ་སེང་གེའི་འགྲམ་པ་འདུ་བ་དང་། སྔོན་སྐྱེ་བོ་རྣམས་ལ་བཀུར་བ་དང་
བསྔགས་པ་སོགས་བྱས་པས་ཚེམས་ཀུནྡ་ལྟར་ཤིན་ཏུ་དཀར་བ་དང༌། སྔོན་ལོག་འཚོ་སྤངས་
པས་ཚེམས་མཐོ་དམན་མེད་ཅིང་རིང་ཐུང་གི་ཚད་མཉམ་པ་དང་། སྔོན་དུས་རིང་པོར་བདེན་
པའི་ཚིག་ཀུན་ཏུ་སྤྱད་པས་ཚེམས་ལ་བར་སེང་ངམ་བར་མཚམས་མ་དོད་པས་ཐགས་བཟང་བ་
དང༌། སྔོན་དུས་རིང་པོར་ཕྲ་མའི་ཚིག་སྤངས་པས་མི་ཕལ་པ་ལྟར་ཉེར་བརྒྱད་དང་སོ་གཉིས་མ་
ཡིན་པར་ཡན་མན་ལ་ཉི་ཤུ་ཡོད་པས་ཚེམས་ཀྱི་གྲངས་ནི་བཞི་བཅུ་ཐམ་པ་ཚང་བ་སྟེ་བཅུ་ཚན་
གསུམ་པ་དང༌། སྔོན་དུས་རིང་པོར་སེམས་ཅན་ལ་བུ་གཅིག་པ་དང་འདྲ་བར་བལྟས་པས་
སྤྱན་ནི་དཀར་ནག་གི་ཆ་མ་འདྲེས་ཤིང་ཤིན་ཏུ་དག་པས་ནོར་བུ་མཐོན་མཐིང་དང་འདྲ་བ་དང་།
སྔོན་དུས་རིང་པོར་སེམས་ཅན་ལ་ཁྲོ་ཆགས་རྨོངས་པ་མེད་པར་བལྟས་པས་སྤྱན་གྱི་སྟེང་འོག་
གི་རྫི་མ་རྣམས་ལེགས་པར་གཞོལ་ཞིང་མ་འདྲེས་པ་བ་མཆོག་གམ་ཁྱུ་མཆོག་གི་རྫི་མ་དང་འདུ་
བ་སྟེ། དེ་ལྟ་བུའི་མཚན་མ་འདི་དག་གིས་རང་གང་ལ་ལྡན་པའི་གང་ཟག་དེ་སྐྱེས་བུ་ཆེན་
པོར་མཚོན་པར་བྱེད་པས་ན་མཚན་ཞེས་བྱ་ཞིང་དེ་ལ་རྣམ་གྲངས་སུམ་ཅུ་རྩ་གཉིས་ཡོད་ལ།
འབྲས་བུ་མཚན་བཟང་དེ་དག་གི་ངོ་བོ་ནི་བཤད་མ་ཐག་པ་དེ་རྣམས་ཀྱིས་བསྟན་ཏོ། །
གཉིས་པ་མཚན་བཟང་གི་རྒྱུ་ནི། ལོངས་སྐུ་འདི་ལ་མངའ་བའི་མཚན་བཟང་དེ་རྣམས་ནི་
གང་དང་གང་གིས་སྒྲུབ་པར་བྱེད་པའི་རྒྱུ་མདོ་ལས་བཤད་པ་གང་ཡིན་པ་དེ་དང་དེ་ནི་རབ་ཏུ་
རྫོགས་པས་འབྲས་བུ་མཚན་ནི་སུམ་ཅུ་རྩ་གཉིས་པོ་འདི་དག་ཡང་དག་པར་འགྲུབ་བོ། །
མདོ་ལས་གསུངས་པའི་མཚན་བཟང་གི་རྒྱུ་དེ་དག་གང་ཞེ་ན། གོང་དུ་ཇི་སྐད་བཤད་ཟིན་

པ་ལྟར་ལས་བླ་མ་སྐྱེལ་བ་ལ་སོགས་པ་དང༌། སྡོམ་པ་ཡང་དག་པར་བླངས་པ་བརྟན་པ་
དང༌། བསྡུ་བ་བཞི་བསྟེན་པ་དང༌། བཟའ་བཅའ་སོགས་གྱ་ནོམ་པའི་དངོས་པོ་བྱིན་པ་
དང༌་། བདོག་པ་སོགས་གྱ་ནོམ་པའི་དངོས་པོ་སྦྱིན་པ་དང་། སེམས་ཅན་གསང་བར་བྱ་
བ་ཐར་བར་བྱེད་པ་དང་། ཆོས་དགེ་བ་ནི་རང་གིས་ཡང་དག་པར་བླངས་པ་དང་། དགེ་བ་
བླངས་པ་གཞན་ལ་སྤེལ་བ་སྟེ་མཚན་བཟང་དང་པོ་བདུན་གྱི་རྒྱུ་འདིར་དངོས་སུ་བསྟན་ནས།
ལ་སོགས་ཞེས་པས་བསྡུས་པ་མཚན་བཟང་ལྷག་མ་ཉི་ཤུ་རྩ་ལྔ་པོ་དེ་དག་སྒྲུབ་བྱེད་ཀྱི་རྒྱུ་ཡི་
མཚན་ཉིད་དེ་རྣམས་ནི་ཡུམ་གྱི་མདོ་ཉིད་ལས་ཇི་སྐད་འབྱུང་བ་བཞིན་ཤེས་དགོས་པར་
གསུངས་ནས་དངོས་སུ་མ་བསྟན་ལ། རྒྱུ་དེ་རྣམས་གྲངས་མེད་གསུམ་དུ་གོམས་པར་བྱས་
པས་འབྲས་བུ་མཚན་བཟང་དེ་རྣམས་འགྲུབ་པ་ཡིན་ནོ། །འདིར་མཚན་བཟང་དང་པོ་
བདུན་གྱི་རྒྱུ་དངོས་སུ་བསྟན་གསུངས་འདུག་ཀྱང་། མཚན་བཟང་བཅུ་ཚན་དང་པོའི་རྒྱུ་
དངོས་སུ་བསྟན་པའམ། ཡང་ན་མཚན་བཟང་བདུན་གྱི་རྒྱུ་དངོས་སུ་བསྟན་ཞེས་ཟེར་དགོས་
སྙམ་མོ། །གཉིས་པ་དཔེ་བྱད་བཤད་པ་ནི། འདུ་བྱེད་ཐམས་ཅད་ལ་འདོད་ཆགས་དང་
བྲལ་བ་མཐར་ཕྱིན་པས་ཐུབ་པའི་སེན་མོ་ཟངས་ཀྱི་མདོག་ལྟ་བུ་དང༌། སེམས་ཅན་ཐམས་
ཅད་ལ་ཕུགས་སུ་ཕན་པའི་ལྷག་བསམ་རྫོགས་པས་སེན་མོའི་མདོག་སྣུམ་པ་དང༌། རྒྱལ་
རིགས་སོགས་མིའི་རིགས་ཀྱི་མཆོག་ལས་སྐྱེས་པས་སེན་མོ་རྒྱས་ཤིང་ཤང་ཤོང་མེད་པས་མཐོ་
བ་དང་། སྒྲུབ་པའི་སྤྱོད་ཚུལ་ཁ་ན་མ་ཐོ་བ་མེད་པ་མཐར་ཕྱིན་པས་སོར་མོ་རྣམས་ཟླུམ་པ་
དང་། སྔོན་དགེ་རྩ་བསགས་པ་རྫོགས་པས་སོར་མོ་རྣམས་རྒྱས་པ་དང་། ཐེག་གསུམ་གྱི་
རྟོགས་རིགས་མཐར་གྱིས་རྫོགས་པས་སོར་མོ་རྣམས་རྩ་བ་ནས་བྱིན་གྱིས་ཕྲུ་བ་དང༌། མི་
དགེ་བཅུ་དང་ལོག་འཚོ་སྤངས་པས་ལུས་ཀྱི་རྩ་ཕྱི་ནས་མི་མངོན་པ་དང༌། ཉོན་མོངས་པའི་
མདུད་པ་འགྲོལ་ཞིང་གྲོལ་བས་རྩ་མདུད་པ་མེད་པ་དང་། ཤིན་ཏུ་སྦས་པའི་གསང་བའི་
གནས་ཟབ་མོ་རྟོགས་པའི་བློ་མངའ་བས་ཞབས་ཀྱི་ནང་ངོས་ཀྱི་ལོང་བུ་ཆུང་བ་མི་མངོན་པ་
དང༌། བགྲོད་དཀའི་གནས་འཁོར་བ་སོགས་ལས་སེམས་ཅན་སྒྲོལ་བར་མཛད་པས་ཞབས་
རིང་ཐུང་མེད་པས་མཉམ་པ་སྟེ་བཅུ་ཚན་དང་པོ་དང༌། མི་ཟིལ་གྱིས་གནོན་པ་ལ་མཁས་
པས་སེང་གེའི་སྟབས་སུ་གཤེགས་པ་དང༌། ཀླུ་གདུག་པ་སོགས་ཟིལ་གྱིས་གནོན་པ་ལ་
མཁས་པས་གླང་ཆེན་གྱི་སྟབས་སུ་གཤེགས་པ་དང་། བྱ་ལྟར་ནམ་མཁར་གཤེགས་པ་ལ་

མཁས་པས་བྱ་ངང་པའི་རྒྱལ་པོའི་སྟབས་སུ་གཤེགས་པ་དང་ནི། བདེ་བའམ་འདོད་པའི་
གནས་སུ་སེམས་ཅན་རྣམས་སྣ་འདྲེན་པའི་སྐྱེས་བུའི་ཁྱུ་མཆོག་ལ་མཁས་པས་ཁྱུ་མཆོག་གི་
སྟབས་སུ་གཤེགས་པ་སྟེ་སྟབས་གཤེགས་བཞི་དང་། སྐོར་ཕྱོགས་ཀྱི་ལམ་དང་མཐུན་པར་
གཤེགས་པས་གཡས་ཕྱོགས་སུ་ལྡོག་ཅིང་གཤེགས་པ་དང་། གཤེགས་ཚུལ་མཛེས་ཤིང་
བལྟ་ན་སྡུག་པས་མཛེས་པར་གཤེགས་པ་དང་། རྟག་ཏུ་ས་གཉིས་ཡིད་ལ་བྱེད་པའི་གྱ་གྱུ་
མི་མངའ་བས་མི་ཡོ་བར་དྲང་པོར་གཤེགས་པ་དང་གསུམ་སྟེ་གཤེགས་ཚུལ་བདུན་དང་།
གཞན་གྱི་ཡོན་ཏན་ཡང་དག་པར་བརྗོད་པ་མཐར་ཕྱིན་པས་སྐུ་ཤ་རྒྱས་ཤིང་འགྱིང་ལེགས་པས་
སྐུ་འཁྲིལ་བག་ཆགས་པ་དང་། སྒོ་གསུམ་སྡིག་པའི་ཆོས་དང་མ་སྤགས་པས་སྐུ་བྱི་དོར་བྱས་པ་
དང་འདྲ་བར་གཙང་ཞིང་དག་པ་དང་། གདུལ་བྱའི་བློ་དང་འཚམས་པའི་ཆོས་སྟོན་པར་མཛད་
པས་སྐུ་རིང་ཐུང་དང་སྦོམ་ཕྲ་སོགས་རིམ་པར་འཚམས་པ་སྟེ་བཅུ་ཚན་གཉིས་པ་དང་། སྒོ་
གསུམ་གྱི་ཀུན་ཏུ་སྤྱོད་པས་གཙང་བས་སྐུ་ཤིན་ཏུ་གཙང་ཞིང་དག་པ་ཉིད་དང༌། ཐུགས་
ཐུགས་རྗེ་ཆེན་པོ་མངའ་བས་སྐུ་ཤིན་ཏུ་འཇམ་པ་དང༌། ཐུགས་དྲི་མ་ཐམས་ཅད་ཀྱིས་དག་
པས་ཤིན་ཏུ་རྣམ་པར་དག་པའི་སྐུ་ཉིད་དང་ལྡན་པ་དང་། ཉོན་མོངས་འཇོམས་པའི་ཆོས་འདུལ་
བ་ཡོངས་སུ་རྫོགས་པས་མཚན་བཟང་རྣམས་ནི་རེ་རེ་བཞིན་གསལ་ལ་ཡོངས་སུ་རྫོགས་པ་
དང་། ཡངས་ཤིང་མཛེས་པའི་ཡོན་ཏན་རྫོགས་པས་སྐུ་ཡི་ཁྱོན་ཆེ་བས་ཁོ་ལག་ཡངས་ཤིང་
ཁྱད་པར་བཟང་བ་དང་། སེམས་ཅན་ཐམས་ཅད་ལ་ཐུགས་སྙོམས་པས་གོམ་པ་ཆེ་ཆུང་
མེད་པར་སྙོམས་པ་དང་། གཞན་ལ་རྣམ་པར་དག་པའི་ཆོས་སྟོན་པས་སྤྱན་གཉིས་ནི་ར་རི་
སོགས་མེད་པས་དག་པ་དང༌། དཔེ་དང་བཅས་ནས་ཆོས་གོ་སླ་བར་སྟོན་པས་སྐུ་ཤིན་ཏུ་
གཞོན་ཤ་ཅན་ཉིད་དང༌། བྱ་དཀའ་བའི་གནས་ལ་ཐུགས་རྟག་ཏུ་མ་ཞུམ་པས་སྐུ་ཤ་ཞུམ་
པ་མེད་པ་དང༌། འཇིག་རྟེན་ཐམས་ཅད་ལས་ཡང་དག་པར་འཕགས་པའི་དགེ་རྩ་རྒྱ་ཆེན་
པོ་བསགས་པས་སྐུ་ཤ་ཤིན་ཏུ་རྒྱས་པ་སྟེ་བཅུ་ཚན་གསུམ་པ་དང་། ཡང་སྲིད་ལེན་པའི་
ལས་ཟད་པས་སྐུ་ཤ་མི་ལྷོད་པར་ཤིན་ཏུ་གྲིམས་པའི་སྐུ་ཉིད་དང༌། རྟེན་འབྲེལ་ལུགས་
འབྱུང་ལྡོག་ཕྱེ་ནས་སྟོན་པས་ཡན་ལག་དང་ཉིང་ལག་གི་ཆ་སྦོམ་ཕྲ་རིང་ཐུང་སོགས་ཆ་ཕྱེད་
པས་ཤིན་ཏུ་རྣམ་པར་འབྱེས་པ་དང༌། མངོན་མཐོའི་ངེས་ལེགས་ལས་བརྩམས་པའི་ཆོས་
རྣམ་དག་སྟོན་པས་སྤྱན་སོགས་གཟིགས་པ་སྒྲིབ་བྱེད་ཀྱི་དྲི་མ་མེད་པས་རྣམ་པར་དག་པ་དང༌།

སློབ་མ་ཚུལ་ཁྲིམས་ཕུན་སུམ་ཚོགས་པར་མཛད་པས་སྐུ་ཟླུམ་པ་སྟེ་སྐུའི་ཕྱལ་ཟླུམ་པའམ་ཡང་
ན་དཀུ་སྟེ་སྟ་ཟུར་གྱིས་མཚོན་པའི་སྐེད་པ་ཟླུམ་པ་དང་། འཁོར་བའི་སྐྱོན་གྱིས་མ་གོས་ཤིང་མ་
སྤགས་པས་སྐེད་སྐབས་འཚམས་པས་སྐུ་སྐབས་ཕྱིན་པའམ་དཀུ་སྐབས་ཕྱིན་པ་དང༌། ང་
རྒྱལ་གྱིས་འགྱིང་བ་བཅོམ་པས་སྐེད་པ་ཧ་ཅང་མི་རིང་བས་སྐུ་མ་རྙོངས་པ་དང་། ཆོས་ཟད་
མི་ཤེས་པ་སྟོན་པས་ཕྱལ་ལམ་ལྟོ་བ་ཕྱང་ངེ་བ་སྟེ་མཐོ་དམན་མེད་པ་དང་། ཆོས་ཟབ་མོ་
རྟོགས་པས་ལྟེ་བ་ནི་གཏིང་ཤིན་ཏུ་ཟབ་པ་དང༌། རང་གི་གདམས་ངག་ལ་མཐུན་པར་འཛིན་
པའི་སློབ་མ་མངའ་བས་ལྟེ་བའི་རི་མོ་གཡས་ཕྱོགས་སུ་འཁྱིལ་བ་དང་། སྒོ་གསུམ་གྱི་སྤྱོད་
པ་ཀུན་ནས་མཛེས་པའི་འཁོར་མངའ་བས་སྤྱོད་ལམ་ཀུན་ནས་བལྟ་ན་སྡུག་པ་སྟེ་བཅུ་ཚན་
བཞི་པ་དང༌། ཐུགས་དྲི་མ་མེད་ཅིང་གཙང་བས་སྒོ་གསུམ་གྱི་ཀུན་སྤྱོད་གཙང་བ་དང༌།
ལམ་ལོག་པ་སྟོན་པ་དང་དུས་མིན་དུ་ཆོས་སྟོན་པ་དང་བྲལ་བས་སྐུ་ལ་ནི་སྨེ་བ་དང་གནག་
བག་སོགས་མེད་པ་དང༌། ལུས་སོགས་ཟོ་མདོག་བདེ་བའི་རྒྱུར་གྱུར་པའི་ཆོས་སྟོན་པས་
ཕྱག་ནི་ཤིང་བལ་ལྟར་ཤིན་ཏུ་འཇམ་པ་དང་། མདངས་ཡོད་པའི་དགེ་སྦྱོང་ཆེན་པོ་བརྙེས་
པས་མཛད་པས་ཕྱག་རིས་ཏེ་ཕྱག་གི་རི་མོ་མདངས་གསལ་བ་ཡོད་པ་ཡིན་ལ། མདངས་
ཡོད་པའི་དགེ་སྦྱོང་ནི་རང་གཞན་གྱི་སྐྱེ་བོ་སྙོམས་པར་བྱས་པ་ལ་བྱེད་གསུང་། ཆོས་ཟབ་
མོའི་རྟོགས་པ་ལ་གནས་པས་ཕྱག་གི་རི་མོ་རྒྱང་རིང་པོ་ནས་གསལ་བས་ཟབ་པ་དང༌། ཕྱི་
རྗེས་སུ་ཡང་ཡང་ཆོས་ཡང་དག་སྟོན་པས་ཕྱག་གི་རི་མོ་རིང་བ་དང༌། ཧ་ཅང་རླབས་ཆེ་བ་
མིན་པའི་བསླབ་གཞི་མང་པོ་གདུལ་བྱ་མང་པོ་ལ་རྒྱུད་དང་འཚམས་པར་སྟོན་པས་ཞལ་ནི་ཧ་
ཅང་མི་རིང་ཞིང་མི་ཆེ་བ་དང་། འཇིག་རྟེན་ཐམས་ཅད་གཟུགས་བརྙན་དང་འདྲ་བར་
རྟོགས་པས་ཞལ་མཆུ་ནི་སྲོག་ཆགས་བི་མའམ་ཤིང་ཐོག་བིམ་པའི་མདོག་ལྟར་དམར་ཞིང་
གཟུགས་བརྙན་འཆར་བའི་དྭངས་གསལ་ཅན་དང་། ཚིག་འཇམ་པོས་གདུལ་བྱ་འདུལ་
བས་ལྗགས་མཉེན་པ་དང༌། འཐད་པ་དང་ལྡན་པའི་ཡོན་ཏན་མང་པོ་སྟོན་པས་ལྗགས་
སྲབ་པ་སྟེ་བཅུ་ཚན་ལྔ་པ་དང༌། སྐྱེ་བོ་ཆགས་ལྡན་གཏིང་དཔག་དཀའ་བའི་ཆོས་ཀྱིས་
འདུལ་བས་སམ་བྱིས་པ་ཆགས་ལྡན་གྱིས་གཏིང་དཔག་དཀའ་བའི་ཆོས་འདུལ་བ་སྟོན་པས་
ལྗགས་དམར་བ་དང༌། བསྙེངས་པའམ་འཇིགས་པ་ཐམས་ཅད་མི་མངའ་བས་གསུང་
འབྲུག་གི་སྒྲ་ལྟར་བརྗིད་པ་ཉིད་དང༌། སྙན་ཞིང་མཉེན་ལ་འཇམ་པར་སྨྲ་བའི་སློབ་མ་

མངའ་བས་སམ་སྙན་ཞིང་མཉེན་ལ་འཇམ་པོར་གསུངས་པས་གསུང་མཉེན་ཞིང་འཇམ་པ་
དང༌། ཆགས་ཁྲོ་ང་རྒྱལ་མ་རིག་ལྟ་བ་ཐེ་ཚོམ་མཆོག་འཛིན་ཕྲག་དོག་སེར་སྣ་སྟེ་སྲིད་པའི་
ཀུན་སྦྱོར་དགུ་སྤངས་པས་མཆེ་བ་ཟླུམ་པ་དང་། ཉོན་མོངས་ཤས་ཆེ་བའི་སྐྱེ་བོ་གདུལ་
དཀའ་འདུལ་བས་མཆེ་བ་རྣོ་བ་དང༌། ཆོས་འདུལ་བ་ཤིན་ཏུ་དཀར་པོས་གདུལ་བྱའི་ཉོན་
མོངས་འདུལ་བས་མཆེ་བ་དཀར་བ་དང་། སེམས་ཅན་ཐམས་ཅད་ལ་སེམས་མཉམ་པས་
སམ་འཁོར་འདས་མཉམ་ཉིད་དུ་རྟོགས་པའི་ས་ལ་གནས་པས་མཆེ་བ་རྣམས་མཉམ་པ་དང་།
ཐེག་གསུམ་གྱི་ལམ་མཐར་གྱིས་སྟོན་པས་མཆེ་བ་རྣམས་བྱིན་གྱིས་ཕྲུ་བ་དང༌། ཐབས་
ཀྱིས་ཟིན་པའི་ཤེས་རབ་མཆོག་ལ་གནས་པས་ཤངས་ཀྱི་གཟེངས་མཐོ་བ་དང༌། གདུལ་
བྱའི་སྐྱེ་བོ་གཙང་ལ་ཡིད་ཆེས་པ་མངའ་བས་ཤངས་གཙང་བ་མཆོག་ཏུ་དག་པ་དག་དང་ནི་
ལྡན་པ་སྟེ་བཅུ་ཚན་དྲུག་པ་དང་། ཐེག་པ་ཆེན་པོའི་ཆོས་ཤིན་ཏུ་རྒྱ་ཆེ་བ་སྟོན་པས་སྤྱན་
དཀྱུས་རིང་བས་ཡངས་པ་དང་། སེམས་ཅན་མཐའ་ཡས་པ་འཁོར་བ་ནས་དྲངས་པས་རྫི་
མ་སྟུག་པ་དང་། མགུ་བར་དཀའ་བའི་འགྲོ་བ་གཞོན་ནུ་མ་པདྨའི་མིག་ལྡན་མཆོག་རྣམས་
ཀྱིས་བསྟོད་པས་སྤྱན་དཀར་ནག་མ་འདྲེས་པས་འབྱེས་ཤིང་མཛེས་པ་ནི་པདྨའི་འདབ་མ་རྒྱས་
ཤིང་རྫོགས་པ་དང་འདྲ་བ་དང༌། གདུལ་བྱ་མ་འོངས་པ་ན་ཅིར་འགྱུར་གཟིགས་པའམ་ཕྱི་
རྗེས་སུ་གཟིགས་པས་སྨིན་ཚུགས་ཤིན་ཏུ་རིང་བ་དང་། མེ་ལྔ་བསྟེན་པ་སོགས་ལྟར་མ་
ཡིན་པའི་ཆོས་འདུལ་བ་འཇམ་པོས་གདུལ་བྱ་འདུལ་བས་སྨིན་མའི་སྤུ་ཤིན་ཏུ་འཇམ་པ་དང་།
ཐུགས་རྒྱུད་དགེ་བས་བརླན་པས་སྨིན་མའི་སྤུ་སྣུམ་པ་དང༌། ཆགས་སོགས་ཉོན་མོངས་
པའི་སྐྱོན་ཀུན་ཏུ་གཟིགས་པས་སྨིན་མའི་སྤུ་ནི་རིང་ཐུང་མེད་པར་མཉམ་པ་དང་། སེམས་
ཅན་ལ་མཆོག་ཏུ་གནོད་པའི་ཉོན་མོངས་བཟློག་པར་མཛད་པས་ཕྱག་རིང་ཞིང་རྒྱས་པ་དང༌།
རྒྱལ་བར་དཀའ་བ་ཆགས་སོགས་ཉོན་མོངས་ཀྱི་གཡུལ་ལས་རྒྱལ་བས་སྙན་གཉིས་ཆེ་ཆུང་རིང་
ཐུང་སོགས་མཉམ་ཞིང་མཛེས་པ་དང༌། གདུལ་བྱའི་རྒྱུད་མཉམས་པར་མཛད་པས་སྙན་གྱི་
དབང་པོ་ནམ་ཡང་ཉམས་པ་རྣམ་པར་སྤངས་པ་སྟེ་བཅུ་ཚན་བདུན་པ་དང༌། ལྟ་ངན་ཐམས་
ཅད་ཀྱིས་ཐུགས་གཞན་དུ་བསྒྱུར་མི་ནུས་པས་སྐུ་མཚམས་ལེགས་པར་འདོད་པས་དཔྲལ་བ་
ལེགས་པར་འབྱེས་པ་དང༌། ལོག་སྨྲ་ཐམས་ཅད་འཇོམས་པར་མཛད་པས་དཔྲལ་བའི་ཁྱོན་
ཆེ་བའམ་དབྱེས་ཆེ་བ་དང་། སྨོན་ལམ་གྱི་མཆོག་གཞན་དོན་དུ་སངས་རྒྱས་འཐོབ་པར་

འདོད་པ་རྫོགས་པས་དབུ་གདུགས་ལྟར་ཤིན་ཏུ་རྒྱས་པ་དང༌། འདོད་པའི་ཡུལ་ལྔ་ལ་དགའ་
བའི་སྲེད་པ་བཟློག་པར་མཛད་པས་དབུ་སྐྲ་བུང་བ་ལྟར་གནག་པ་དང༌། མཐོང་སྤང་དང་
སྒོམ་སྤང་གི་བག་ཉལ་ཐམས་ཅད་ཟད་པར་སྤངས་པས་དབུ་སྐྲ་བར་མཚམས་མེད་པར་སྟུག་པ་
དང༌། བློ་འཇམ་པོ་རྟོག་མེད་ཀྱིས་བསྟན་པའི་སྙིང་པོ་ཤེས་པས་དབུ་སྐྲ་འཇམ་པ་དང༌།
ཐུགས་ཆགས་སོགས་ཉོན་མོངས་ཀྱིས་མ་འཁྲུགས་པས་དབུ་སྐྲ་ཕན་ཚུན་མ་འཛིངས་པ་དང་།
ཚིག་རྩུབ་ཟད་པར་སྤངས་པས་རྟག་ཏུ་ཚིག་མི་རྩུབ་པ་ཉིད་ཀྱིས་དབུ་སྐྲ་མི་རྩུབ་ཅིང་གྱེན་དུ་མ་
བརྗེས་པས་མི་གཤོར་བ་དང་། དཀོན་མཆོག་གི་དྲུང་དུ་བྱང་ཆུབ་ཀྱི་ཡན་ལག་གི་རྒྱུར་གྱུར་
པའི་མེ་ཏོག་བཀྲམ་པ་ཉིད་ཀྱིས་དབུ་སྐྲ་དྲི་ཞིམ་པ་སྐྱེས་བུ་ཡི་ཡིད་ནི་འཕྲོག་པར་བྱེད་པ་དང་
ལྡན་པ་དང་། སྐུ་རྣམ་པ་ཐམས་ཅད་དུ་མཛེས་པར་གྱུར་པ་ཉིད་ཀྱིས་ཐུགས་ཀ་དང་ཕྱག་
ཞབས་ཀྱི་མཐེ་བོ་ལ་རྡོ་རྗེའི་རི་མོ་ལྟ་བུ་དཔལ་གྱི་བེའུ་དང་ཕྱག་ཞབས་ཀྱི་མཐིལ་ན་རི་མོ་གྲུ་
བཞི་པའི་བཀྲ་ཤིས་དང་ནི་སྲིན་ལག་ལ་སོགས་པའི་ཞབས་ན་རི་མོ་བདུན་གཡས་སུ་འཁྱིལ་བ་
གཡུང་དྲུང་འཁྱིལ་བས་བརྒྱན་པ་སྟེ་བཅུ་ཚན་བརྒྱད་པའོ། །དེ་ལྟར་སྐུའི་ཡོན་ཏན་གྱི་གྲངས་
བརྒྱད་ཅུ་པོ་དེ་རྣམས་ནི་སངས་རྒྱས་རྣམས་ཀྱི་དཔེ་བྱད་བཟང་པོར་བཞེད་པ་ཡིན་ལ། ཅིའི་
ཕྱིར་དཔེ་བྱད་ཅེས་བྱ་ན་ཕྱི་གཞན་ལ་སྣང་བའི་སྐུའི་རྟགས་དེ་རྣམས་ཀྱིས་ནང་གི་ཡོན་ཏན་སོ་
སོ་གཞན་ལ་གོ་བར་བྱེད་པས་ན་དེ་སྐད་ཅེས་བྱ་སྟེ། གོང་དུ། སྐྱེས་བུ་ཡི། །ཡིད་ནི་
འཕྲོག་པར་བྱེད་པ་དང་། །ཞེས་པ་དེས་དོན་དེ་ཉིད་བསྟན་པའི་ཕྱིར། དེས་ན་རྐང་པ་
ཕྱེད་དང་གཉིས་པོ་དེ་དཔེ་བྱད་ཐམས་ཅད་ཀྱི་མཐར་སྦྱར་དགོས་པར་གསུངས་སོ། །
བཞི་པ་སྤྲུལ་སྐུ་ནི། ངེས་པ་ལྔ་དང་མི་ལྡན་པའི་གཟུགས་སྐུ་མཐར་ཐུག་པ་སྟེ།
དེ་ལ་དབྱེ་ན། མཆོག་གི་སྤྲུལ་སྐུ། སྐྱེ་བ་སྤྲུལ་སྐུ། བཟོ་སྤྲུལ་སྐུ་དང་གསུམ་ཡོད།
དེའང་མཆོག་གི་སྤྲུལ་སྐུ་ཤཱཀྱ་ཐུབ་པ་ལ་སོགས་པའི་གཟུགས་སྐུ་གང་དང་གང་གིས་སྲིད་པ་
དང་ནམ་མཁའ་ཇི་སྲིད་གནས་ཀྱི་བར་དུ་དག་མ་དག་གི་གདུལ་བྱའི་འགྲོ་བ་མཐའ་དག་ལ་
འཕྲལ་དང་ཡུན་དུ་མངོན་མཐོ་དང་ངེས་ལེགས་ཀྱི་ཕན་པ་སྣ་ཚོགས་པ་དག་དུས་མཉམ་དུ་
མཛད་པའི་གཟུགས་སྐུ་ཁྱད་པར་བ་དེ་ལ་ནི་ཐུབ་པའི་སྤྲུལ་སྐུ་ཞེས་བརྗོད་ལ། དེ་ལྟ་བུའི་
སྤྲུལ་པའི་སྐུའི་རྣམ་པར་རོལ་པ་ནི་འཇིག་རྟེན་གྱི་ཁམས་ཐམས་ཅད་དུ་སྲིད་པ་ཇི་སྲིད་ཀྱི་བར་
རྒྱུན་ཆགས་པར་འཇུག་པ་ཉིད་ཀྱིས་ནམ་ཡང་རྒྱུན་མི་འཆད་པ་ཡིན་ནོ། །་

གཉིས་པ་ཕྲིན་ལས་བཤད་པ་ལ་གསུམ། དུས་ཀྱི་སྒོ་ནས་མདོར་བསྟན་པ།
དབྱེ་བའི་སྒོ་ནས་རྒྱས་པར་བཤད་པ། གྲངས་ཀྱི་སྒོ་ནས་དོན་བསྡུ་བའོ། །དང་པོ་ནི།
ཡེ་ཤེས་ཆོས་སྐུ་རྒྱུན་མི་འཆད་པ་དེ་བཞིན་དུ་འཁོར་བ་ཇི་སྲིད་བར་དུ་ཡེ་ཤེས་ཆོས་སྐུ་འདིའི་
བདག་རྐྱེན་ལས་བྱུང་བའི་རྣམ་དཀར་གྱི་ཕྲིན་ལས་ཀྱང་ནི་ནམ་ཡང་རྒྱུན་མི་འཆད་པར་འདོད་
དོ་ཞེས་འཆད་པ་སློབ་དཔོན་གྱི་ལུགས་ཡིན་ལ། དེ་ལྟར་ན། རང་རྒྱུ་ཡེ་ཤེས་ཆོས་སྐུ་
ལས་བྱུང་བའི་རྣམ་དཀར་གྱི་ཡོན་ཏན་དེ་ལ་ཡེ་ཤེས་ཆོས་སྐུའི་ཕྲིན་ལས་ཞེས་བརྗོད་དོ། །
རྩ་བ་ལྟར་ན། བཤད་མ་ཐག་པའི་སྤྲུལ་པའི་སྐུ་རྒྱུན་མི་འཆད་པ་དེ་བཞིན་དུ་དེའི་ཕྲིན་ལས་
ཀྱང་རྒྱུན་མི་འཆད་ཅེས་བཤད་ན་ཤིན་ཏུ་འབྲེལ་ལ། སློབ་དཔོན་འཕགས་པའི་དགོངས་པའང་
དེ་ལྟར་རོ། །གཉིས་པ་ནི། ཕྲིན་ལས་ཉེར་བདུན་གྱིས་མཚམས་གཅོད་ཚུལ་སོགས་ལ་
གཉིས་ལས། དང་པོ་འཕགས་པའི་ལུགས་ལྟར་ས་བཅད་ཙམ་འགོད་པ་ལ་གཉིས། ལམ་
ལ་འགོད་པ། ལམ་གྱི་འབྲས་བུ་ལ་འགོད་པའོ། །དང་པོ་ལ་བཞི། ཚོགས་ལམ།
སྦྱོར་ལམ། མཐོང་ལམ། སྒོམ་ལམ་ལ་འགོད་པའོ། །དང་པོ་ལ་གསུམ། བསམ་པ་
ཕུན་སུམ་ཚོགས་ལ་འགོད་པ། གཞན་རྒྱུད་སྨིན་བྱེད་ཀྱི་སྦྱོར་བ་ལ་འགོད་པ། བདེན་
བཞི་རྟོགས་པའི་ལྟ་བ་ལ་འགོད་པའོ། །དང་པོ་ནི། འགྲོ་རྣམས་ཞི་བའི་ལས་དང་ནི།
།ཞེས་དང༌། གཉིས་པ་ནི། བསྡུ་རྣམ་བཞི་ལ་འགོད་པ་དང་། །ཞེས་དང་། གསུམ་པ་
ནི། ཀུན་ནས་ཉོན་མོངས་བཅས་པ་ཡི། །རྣམ་པར་བྱང་བ་རྟོགས་པ་དང་། །ཞེས་
སོ། །གཉིས་པ་སྦྱོར་ལམ་ལ་འགོད་པ་ལ་གསུམ། གཞན་དོན་བསམ་པ་ཕུན་ཚོགས་ལ་
འགོད་པ། རང་རྒྱུད་སྨིན་བྱེད་ཀྱི་སྦྱོར་བ་ལ་འགོད་པ། ལྟ་བ་རྣམ་དག་ལ་འགོད་པའོ། །
དང་པོ་ནི། སེམས་ཅན་རྣམས་དོན་ཇི་བཞིན་གྱི། དོན་དང་། ཞེས་སོ། །གཉིས་
པ་ལ་གཉིས། དངོས་དང༌། གཉིས་དོན་གྱི་སྤྱོད་པ་ལ་འགོད་པའོ། །དང་པོ་ནི།
ཕ་རོལ་ཕྱིན་དྲུག་དང་། ཞེས་དང༌། གཉིས་པ་ནི། སངས་རྒྱས་ལམ་དང་། ཞེས་
སོ། །གསུམ་པ་ནི། རང་བཞིན་གྱིས། སྟོང་པ་ཉིད་དང་། ཞེས་སོ། །གསུམ་
པ་མཐོང་ལམ་ལ་འགོད་པ་ནི། གཉིས་ཟད་དང༌། །ཞེས་སོ། །བཞི་པ་སྒོམ་ལམ་ལ་
འགོད་པ་ལ་དྲུག །ས་གཉིས་པ་དང་ས་གསུམ་པ་ལ་འགོད་པ། ས་བཞི་པ་སོགས་གསུམ་
ལ་འགོད་པ། བདུན་པ་ལ་འགོད་པ། བརྒྱད་པ་ལ་འགོད་པ། དགུ་པ་ལ་འགོད་པ། །

བཅུ་པ་ལ་འགོད་པའོ། །དང་པོ་ནི། བརྡ་དང་། ཞེས་དང་། གཉིས་པ་ནི། དམིགས་
པ་མེད་པ་དང༌། ཞེས་དང་། གསུམ་པ་ནི། ལུས་ཅན་རྣམས་ནི་ཡོངས་སྨིན་དང༌། །
ཞེས་སོ། །བཞི་པ་ས་བརྒྱད་པ་ལ་འགོད་པ་ལ་བཞི། ལམ་གསུམ་ཤེས་པའི་ལམ་ཤེས་
ལ་འགོད་པ། བདེན་འཛིན་ཞི་བ་ལ་འགོད་པ། སངས་རྒྱས་དཀོན་མཆོག་བཏགས་པ་
བ་ཐོབ་པ་ལ་འགོད་པ། ཞིང་དག་པའི་སྦྱོར་བ་ལ་འགོད་པའོ། །དང་པོ་ནི། བྱང་
ཆུབ་སེམས་དཔའ་ལམ་དང་ནི། །ཞེས་དང་། གཉིས་པ་ནི། མངོན་པར་ཞེན་པ་
བཟློག་པ་དང་། །ཞེས་དང་། གསུམ་པ་ནི། བྱང་ཆུབ་ཐོབ་དང་། ཞེས་དང༌།
བཞི་པ་ནི། སངས་རྒྱས་ཞིང་། རྣམ་པར་དག་དང་། ཞེས་སོ། །ལྔ་པ་ས་དགུ་པ་
ལ་འགོད་པ་ལ་གཉིས། རང་འཚང་རྒྱ་བར་ངེས་པ་ལ་འགོད་པ། གཞན་སྨིན་པར་བྱེད་
པ་ལ་འགོད་པའོ། །དང་པོ་ནི། ངེས་པ་དང་། ཞེས་དང་། གཉིས་པ་ནི། སེམས་
ཅན་དོན་ནི་ཚད་མེད་དང་། ཞེས་སོ། །དྲུག་པ་ས་བཅུ་པ་ལ་འགོད་པ་ལ་གཉིས། ས་
དེས་བསྡུས་པའི་བཤེས་གཉེན་བསྟེན་པ་ལ་འགོད་པ། རྟོགས་པ་གོང་དུ་འཕེལ་བ་ལ་
འགོད་པའོ། །དང་པོ་ནི། སངས་རྒྱས་བསྟེན་སོགས་ཡོན་ཏན་དང༌། །ཞེས་སོ། །
གཉིས་པ་ལ་བརྒྱད། བྱང་ཆུབ་ཡན་ལག་ཐོབ་པ་ལ་འགོད་པ། ལས་འབྲས་ཆུད་མི་ཟ་
བ་ལ་འགོད་པ། བདེན་པ་ཤེས་པ་ལ་འགོད་པ། ཕྱིན་ཅི་ལོག་ཟད་པ་ལ་འགོད་པ།
གཞི་མེད་པ་ལ་འགོད་པ། རྣམ་བྱང་རྫོགས་པ་ལ་འགོད་པ། ཚོགས་རྫོགས་པ་ལ་
འགོད་པ། སྲིད་ཞི་མཉམ་ཉིད་དུ་རྟོགས་པ་ལ་འགོད་པའོ། །དང་པོ་ནི། བྱང་ཆུབ་
ཡན་ལག །ཅེས་དང༌། གཉིས་པ་ནི། ལས་རྣམས་ནི། ཆུད་མི་ཟ་དང་། ཞེས་
དང༌། གསུམ་པ་ནི། བདེན་མཐོང་དང་། ཞེས་དང་། བཞི་པ་ནི། ཕྱིན་ཅི་
ལོག་ནི་སྤངས་པ་དང༌། ཞེས་དང་། ལྔ་པ་ནི། དེ་གཞི་མེད་པའི་ཚུལ་དང་ནི། ཞེས་
དང༌། དྲུག་པ་ནི། རྣམ་པར་བྱང་དང༌། ཞེས་དང་། བདུན་པ་ནི། ཚོགས་
དང་ནི། ཞེས་དང་། བརྒྱད་པ་ནི། འདུས་བྱས་འདུས་མ་བྱས་པ་ལ། །ཐ་དད་
ཡོངས་སུ་མི་ཤེས་དང་། །ཞེས་སོ། །གཉིས་པ་ལམ་གྱི་འབྲས་བུ་ལ་འགོད་པ་ནི། མྱ་
ངན་འདས་ལ་འགོད་པ་སྟེ། །ཞེས་སོ། །གཉིས་པ་སློབ་དཔོན་གྱིས་བཞེད་པ་ལྟར་
འཆད་པ་ལ་གསུམ། ལམ་གྱི་རྟེན་ལ་འགོད་པ། ལམ་དངོས་ལ་འགོད་པ། ལམ་གྱི་

འབྲས་བུ་ལ་འགོད་པའོ། །དང་པོ་ནི། རྫུ་འཕྲུལ་དང་ཆོས་སྟོན་པ་སོགས་ཀྱི་སྒོ་ནས་
ངན་སོང་དང་ལྷ་མིའི་འགྲོ་བ་རྣམས་ཀྱི་སྡུག་བསྔལ་དང་སྲིད་པ་དོན་གཉེར་གྱི་བསམ་པ་རབ་ཏུ་
ཞི་བར་མཛད་པ་ཐར་ལམ་དངོས་སུ་སྐྱེ་བའི་རྟེན་ལ་འགོད་པའི་ཕྲིན་ལས་དང་ནི། དེ་ནས་
གཉིས་པ་ལམ་དངོས་ལ་འགོད་པ་ལ་ཚོགས་སྦྱོར་མཐོང་སྒོམ་ལ་འགོད་པ་བཞི་ལས། དང་
པོ་ལ། བདེ་འགྲོའི་འགྲོ་བ་སོགས་ལ་རྫུ་འཕྲུལ་དང་ཆོས་སྟོན་པའི་སྒོ་ནས་ཚེ་འདིའི་སྣང་
ཤས་བཟློག་སྟེ་བསྡུ་དངོས་རྣམ་པ་བཞི་ཉམས་སུ་ལེན་པ་ལ་འགོད་པ་དང་། ཐོས་སོགས་ཀྱི་
ཤེས་རབ་ལ་བརྟེན་ནས་ཀུན་ནས་ཉོན་མོངས་པའི་ཕྱོགས་སྡུག་བསྔལ་ཀུན་འབྱུང་དང་བཅས་
པ་ཡི་སྐྱོན་དང་། རྣམ་པར་བྱང་བ་ཉིད་ཀྱི་ཕྱོགས་འགོག་ལམ་གྱི་ཡོན་ཏན་རྣམས་སོ་སོར་
རྟོགས་ཏེ་སྲིད་པ་ལ་བློ་ལོག་སྟེ་ཞི་བ་དོན་དུ་གཉེར་བའི་སྒོ་ནས་བདེན་བཞིའི་བླང་དོར་ཚུལ་
བཞིན་དུ་བྱེད་པ་ལ་འགོད་པ་དང་ཆགས་སྡང་གིས་དབེན་པའི་བྱམས་སོགས་ཚད་མེད་བཞིའི་
སྒོ་ནས་སེམས་ཅན་རྣམས་ཀྱི་དོན་ཇི་བཞིན་དུ་སྒྲུབ་ཅིང་གཞན་གྱི་དོན་དུ་རྫོགས་བྱང་དོན་
གཉེར་གྱི་བསམ་པ་ཕུན་སུམ་ཚོགས་པ་ལ་འགོད་པ་དང་། གཙོ་བོར་རང་རྒྱུད་སྨིན་བྱེད་ཕ་
རོལ་ཕྱིན་དྲུག་གི་ཉམས་ལེན་དང་འབྲེལ་བའི་སྦྱོར་བ་ཕུན་སུམ་ཚོགས་པ་ལ་འགོད་པ་དང༌།
རང་གཞན་གཉིས་ཀའི་དོན་དུ་སངས་རྒྱས་སུ་བགྲོད་བྱེད་ཀྱི་ལམ་སྡོམ་པའི་ཚུལ་ཁྲིམས་ཀྱིས་
བསྡུས་པ་དགེ་བཅུའི་ལམ་ལ་འགོད་པ་དང་ལྔ་སྟེ་དེ་དག་ནི་ཚོགས་ལམ་ལ་འགོད་པའི་ཕྲིན་
ལས་སོ། །གཉིས་པ་སྦྱོར་ལམ་ལ་འགོད་པ་ནི། གཙོ་བོར་འཇིག་རྟེན་པའི་སྒོམ་བྱུང་གི་
ཤེས་རབ་ཀྱིས་ཆོས་ཐམས་ཅད་དོན་དམ་པར་རང་བཞིན་གྱིས་སྟོང་པ་ཉིད་དུ་རྟོགས་པ་ལ་
འགོད་པ་དང་། གསུམ་པ་མཐོང་ལམ་ལ་འགོད་པ་ནི། སྦྱིན་པའི་ཕར་ཕྱིན་ལ་བརྟེན་
ནས་གཟུང་འཛིན་གཉིས་སྣང་གི་སྤྲོས་པ་ཟད་པའི་ཆོས་དབྱིངས་ཀུན་ཏུ་འགྲོ་བའི་དོན་རྟོགས་
པར་མཛད་པ་སྟེ་ས་དང་པོ་ལ་འགོད་པ་དང་། བཞི་པ་སྒོམ་ལམ་ལ་འགོད་པ་ལ། ཚུལ་
ཁྲིམས་ནས་བསམ་གཏན་གྱི་བར་གྱི་ཕར་ཕྱིན་བཞི་རྫོགས་པའི་སྒོ་ནས་ཆོས་ཐམས་ཅད་ཀུན་
རྫོབ་ཏུ་ཡོད་པ་བརྡ་དང་མིང་གིས་བཏགས་པ་ཙམ་དུ་རྟོགས་པའི་ས་གཉིས་པ་ནས་ལྔ་པའི་
བར་ལ་འགོད་པ་དང་། ཤེར་ཕྱིན་ལྷག་པར་ཐོབ་པས་ཆོས་ཐམས་ཅད་དོན་དམ་པར་དམིགས་
པ་མེད་པ་ཉིད་དུ་རྟོགས་པའི་ས་དྲུག་པ་ལ་འགོད་པ་དང་། ཐབས་མཁས་ལ་བརྟེན་ནས་
ལུས་ཅན་རྣམས་ཀྱི་རྒྱུད་ནི་སྒྲིབ་པ་སྤང་རུང་དང་གཉེན་པོ་སྐྱེ་རུང་དུ་ཡོངས་སུ་སྨིན་པར་བྱེད་

པའི་ས་བདུན་པ་ལ་འགོད་པ་དང༌། དེ་ནས་སྟོབས་ཀྱི་ཕར་ཕྱིན་རྫོགས་པས་བྱང་ཆུབ་
སེམས་དཔའི་ལམ་ལམ་ཕྱིན་དྲུག་གི་སྤྱོད་པ་ཁྱད་པར་ཅན་ལ་འགོད་པ་དང་ནི། དེ་བཞིན་
དུ་ཆོས་ཐམས་ཅད་ལ་བདེན་གྲུབ་ཏུ་མངོན་པར་ཞེན་པའི་བདེན་འཛིན་མངོན་གྱུར་པ་བཟློག་
པའམ་ཟད་པར་བྱས་ནས་བདེན་མེད་རྟོགས་པའི་ལྟ་བ་ཁྱད་པར་ཅན་ལ་འགོད་པ་སྟེ་དེ་གཉིས་
ནི་ས་བརྒྱད་པ་ལ་འགོད་པ་དང༌། དེ་ནས་སྨོན་ལམ་གྱི་ཕར་ཕྱིན་རྫོགས་པའི་མཐུས་སྔར་
ས་དགུ་པའི་ཡོངས་སྦྱོང་དུ་གསུངས་པ་ལྟར་བྱང་ཆུབ་ཐོབ་པ་དང་འདྲ་བས་ཆོས་འཁོར་སྐོར་བ་
ལ་འཇུག་པར་བྱེད་པ་ནི་ས་དགུ་པ་ལ་འགོད་པའོ། །དེ་ནས་ས་བཅུ་པ་ལ་འགོད་པ་ལ། ས་
བཅུ་པ་ཐོབ་མ་ཐག་པ་ལ་འགོད་ལ། སྐྱེ་བ་གཅིག་གིས་ཐོགས་པ་ལ་འགོད་པ། སྲིད་པ་
ཐ་མ་པ་ལ་འགོད་པ་དང་གསུམ་ལས། དང་པོ་ནི། ཡེ་ཤེས་ཀྱི་ཕར་ཕྱིན་རྫོགས་ཤིང་
འོད་ཟེར་ཆེན་པོའི་དབང་བསྐུར་ཐོབ་པའི་སྒོ་ནས་སངས་རྒྱས་ཀྱི་ཞིང་རྣམ་པར་དག་པར་བྱེད་
པ་ལ་འགོད་པ་དང་། གཉིས་པ་སྐྱེ་བ་གཅིག་གིས་ཐོགས་པ་ལ་འགོད་པ་ལ། ས་བཅུ་པ་
བ་དེས་སྐྱེ་བ་ཕྱི་མ་དེ་ཉིད་ལ་ཞིང་འདིར་དུས་དེའི་ཚེ་སངས་རྒྱས་འདི་ཞེས་བྱ་བར་འགྱུར་བར་
ངེས་པ་ལ་འགོད་པ་དང་། སངས་རྒྱས་དང་མཉམ་པར་སེམས་ཅན་རྣམས་ཀྱི་དོན་ནི་ཚད་
མེད་པ་སྒྲུབ་པ་ལ་འགོད་པ་དང༌། ཞིང་ཐམས་ཅད་དུ་འགྲོ་ཞིང་སངས་རྒྱས་རྣམས་བརྟེན་
ནས་ཆོས་ཉན་པ་དང་སེམས་ཅན་སྨིན་པར་བྱེད་པ་ལ་སོགས་པའི་ཡོན་ཏན་ལ་འགོད་པ་དང་
གསུམ་མོ། །གསུམ་པ་སྲིད་པ་ཐ་མ་བ་ལ་འགོད་པ་ལ། བྱང་ཆུབ་ཆེན་པོའི་ཡོན་ཏན་
མཐའ་དག་སྐྱེ་བ་དེ་ཉིད་ལ་འདྲེན་པར་བྱེད་པའི་བྱང་ཆུབ་ཀྱི་ཡན་ལག་ལ་འགོད་པ་དང་།།
སྔར་ཚོགས་གཉིས་བསགས་པའི་སྟོབས་ལས་རྫོགས་བྱང་དངོས་སུ་འབྱིན་པ་ལ་ཉེ་བས་ལས་
དང་ལས་རྣམས་ཀྱི་འབྲས་བུའི་འབྲེལ་བ་ནི་ཆུད་མི་ཟ་བར་ངེས་པ་ལ་འགོད་པ་དང་གཉིས་ནི་
ནུས་པའི་ཁྱད་པར་ལ་འགོད་པ་དང་། བདེན་པ་བཞིའི་དངོས་པོ་མཐའ་དག་ཡང་དག་པར་
མཐོང་བ་ཇི་སྙེད་པ་རྟོགས་པ་ལ་འགོད་པ་དང༌། འདུས་བྱས་འཁོར་བ་དང་འདུས་མ་བྱས་
པ་མྱང་འདས་ལ་དོན་དམ་པར་བླང་དོར་ཐ་དད་ཡོངས་སུ་མི་ཤེས་པ་སྟེ་མི་འཛིན་པར་མཉམ་
པ་ཉིད་དུ་མཐོང་བ་ཇི་ལྟ་བ་རྟོགས་པ་ལ་འགོད་པ་དང་གཉིས་ནི་རྟོགས་པའི་ཁྱད་པར་ལ་
འགོད་པའོ། །འདུས་བྱས་སོགས་འོག་གི་ཚིག་རྐང་གཉིས་འདིར་བླངས་ནས་བཤད་པ་དོན་
དབང་བཙན་པར་བྱས་པ་ཡིན་གསུངས། གཙང་བདེ་རྟག་བདག་ཏུ་འཛིན་པའི་ཕྱིན་ཅི་ལོག་

བཞིའི་བག་ཆགས་ནི་ཕལ་ཆེར་ཟད་པར་སྤངས་པ་ལ་འགོད་པ་དང༌། ཕྱིན་ཅི་ལོག་དེ་དག་
ཀྱང་དམིགས་པའམ་གཞི་དང་བཅས་པ་བདེན་འཛིན་གྱིས་སྒྲོ་བཏགས་པ་ཙམ་ལས་བདེན་པར་
མེད་པའི་ཚུལ་དུ་ཤེས་པ་ལ་འགོད་པ་དང་གཉིས་ནི་སྤངས་པའི་ཁྱད་པར་ལ་འགོད་པ་དང་།
སངས་རྒྱས་འགྲུབ་བྱེད་ཀྱི་ཚོགས་གཉིས་སྔར་བསགས་ཐམས་ཅད་ཀྱང་དྲི་མ་མཐའ་དག་གིས་
ཡོངས་སུ་དག་ཅིང་རྣམ་པར་བྱང་བ་ལ་འགོད་པ་དང་། རྣམ་པར་དག་པའི་རྒྱུ་ཚོགས་དེ་
དག་ཀྱང་མཐའ་དག་ཡོངས་སུ་རྫོགས་པ་ཚང་ཞིང་ཚོགས་པ་ལ་འགོད་པ་དང་གཉིས་ནི་དག་
པའི་རྒྱུ་ཚོགས་ཀྱི་ཁྱད་པར་ལ་འགོད་པའོ། །གསུམ་པ་ལམ་གྱི་འབྲས་བུ་ལ་འགོད་པ་ནི།
སྒྲིབ་གཉིས་བག་ཆགས་དང་བཅས་པ་མཐའ་དག་ཡོངས་སུ་ཟད་པའི་མི་གནས་པའི་མྱ་ངན་
ལས་འདས་པ་སངས་རྒྱས་ཀྱི་ས་ལ་འགོད་པ་སྟེ་དེ་དག་གིས་ནི་ཕྲིན་ལས་ཀྱི་དབྱེ་བ་བསྟན་ལ།
རྐང་པ་གཉིས་པ་དང་ཐ་མའི་སྐབས་ཀྱི་འགོད་ཅེས་པ་ཐམས་ཅད་ལ་སྦྱར་བའོ། །གསུམ་པ་
གྲངས་ཀྱི་སྒོ་ནས་དོན་བསྡུ་བ་ནི། ཡེ་ཤེས་ཆོས་ཀྱི་སྐུ་ཡི་བདག་རྐྱེན་ལས་བྱུང་བའི་ཕྲིན་
ལས་ནི་དེ་ལྟར་རྣམ་པ་ཉི་ཤུ་རྩ་བདུན་དུ་གྲངས་ངེས་པར་མདོ་ལས་བཞེད་ལ། དེ་དག་
ལའང་བྱེད་པ་པོ་རང་ལ་ཡོད་པ་དང་བྱ་བ་ཡུལ་ལ་ཡོད་པའི་ཕྲིན་ལས་གཉིས་རེར་དབྱེར་ཡོད་
དོ། །དེ་ཡན་ཆད་ཀྱིས་དོན་གྱི་སྤྲོས་པ་རྒྱས་པ་ལ་དད་པ་ལ་དངོས་པོ་བརྒྱད་དུ་ཕྱེ་བའི་སྒོ་
ནས་དེ་དག་མཚོན་བྱེད་ཀྱི་ཆོས་དོན་བདུན་ཅུ་སོ་སོའི་ངོ་བོ་ས་མཚམས་དང་བཅས་པ་བཤད་
ཟིན་ལ། དངོས་པོ་བརྒྱད་དུ་གྲངས་ངེས་པ་ནི། ཉམས་སུ་བླང་བྱའི་ཡུལ་ལ་མཁྱེན་པ་
གསུམ་དང་། ཉམས་སུ་ལེན་བྱེད་ཀྱི་ལམ་ལ་སྦྱོར་བ་བཞི་དང་། ཉམས་སུ་བླངས་པའི་
འབྲས་བུ་ལ་འབྲས་བུ་ཆོས་སྐུར་གྲངས་ངེས་ཕྱིར་མདོ་དང་རྒྱན་གྱི་བརྗོད་བྱ་ལ་དངོས་པོ་བརྒྱད་
དུ་གྲངས་ངེས་ལ། དེའི་དང་པོ་ལ། མཁྱེན་གསུམ་དུ་གྲངས་ངེས་པའི་ཚུལ་ཡང་། འཕགས་
བཞིའི་བཞེད་དོན་སྒྲུབ་པའི་ཆ་ནས་མཁྱེན་གསུམ་དུ་གྲངས་ངེས་པ་ནི། ཉན་རང་འཕགས་
པའི་བཞེད་དོན་སྒྲུབ་པ་ལ་གཞི་ཤེས་དགོས་པ་སོགས་དང་། རིགས་ཅན་གསུམ་གྱི་དོན་
སྒྲུབ་པའི་ཆ་ནས་མཁྱེན་གསུམ་དུ་གྲངས་ངེས་པ་ནི། གདུལ་བྱ་ཉན་རང་གི་རིགས་ཅན་
རྗེས་སུ་འཛིན་པ་ལ་གཞི་ཤེས་དགོས་པ་སོགས་དང་། རྒྱན་གྱི་ཆེད་དུ་བྱ་བའི་གདུལ་བྱས་
ལམ་ཉམས་སུ་ལེན་པའི་ཆ་ནས་མཁྱེན་གསུམ་དུ་གྲངས་ངེས་པ་ནི། ཐོབ་བྱ་རྣམ་མཁྱེན་
278

གྲངས་ངེས་ཚུལ་ལའང་། སྤངས་པ་མཐར་ཐུག་གི་ལག་རྗེས་འཇོག་པ་ལ་སྦྱོར་བ་དང་པོ་
གཉིས་སུ་གྲངས་ངེས་པ་ནི། སྒྲིབ་གཉིས་བག་ཆགས་བཅས་སྤོང་བ་ལ་མཁྱེན་གསུམ་གྱི་
རྣམ་པ་རྫོགས་པར་སྒོམ་དགོས་ཤིང་། དེ་ལ་མཁྱེན་གསུམ་གྱི་རྣམ་པ་ལ་དབང་ཐོབ་དོན་དུ་
སྒོམ་པ་རྣམ་རྫོགས་སྦྱོར་བ་དང་། དབང་ཐོབ་ནས་སྒོམ་པ་རྩེ་སྦྱོར་གཉིས་སུ་གྲངས་ངེས་ལ།
རྟོགས་པ་མཐར་ཐུག་གི་ལག་རྗེས་འཇོག་པ་ལ་སྦྱོར་བ་ཕྱི་མ་གཉིས་སུ་གྲངས་ངེས་པ་ནི།
མཁྱེན་པ་སྐད་ཅིག་མ་གཅིག་གིས་ཤེས་བྱ་ཐམས་ཅད་ཅིག་ཅར་དུ་མངོན་སུམ་དུ་རྟོགས་པ་ལ།
ཤེས་བྱའི་རྣམ་པ་གཅིག་པ་འབད་རྩོལ་གྱི་རྩོལ་བ་ཕྲ་མོ་གཅིག་བསྒོམས་པས་ཤེས་བྱའི་རྣམ་པ་
མཐའ་དག་བྱ་རྫོགས་ཀྱི་སྐད་ཅིག་མའི་ཐུང་མཐའ་གཅིག་ལ་ཡིད་ཡུལ་དུ་འཆར་བའི་སྐད་ཅིག་
སྦྱོར་འཐོབ་དགོས་ལ། དེ་འཐོབ་པ་ལ་དེའི་སྔོན་དུ་ཤེས་བྱའི་རྣམ་པར་རེ་རེ་ལ་ཀུན་སློང་
གི་རྩོལ་བ་མི་འདྲ་བ་རེ་རེ་གོ་རིམ་མཐར་ཆགས་སུ་སྒོམ་པའི་མཐར་གྱིས་སྦྱོར་འགྲོ་དགོས་པས་
སོ། །དངོས་པོ་བརྒྱད་ཀྱི་གོ་རིམ་ངེས་པ་ལ། རྒྱན་གྱི་ཆེད་དུ་བྱ་བའི་གདུལ་བྱས་མཁྱེན་
གསུམ་གྱི་རྣམ་པ་སྦྱོར་བཞིས་ཉམས་སུ་བླངས་པ་ལ་བརྟེན་ནས་འབྲས་བུ་ཆོས་སྐུ་འཐོབ་པས་
ན། མཁྱེན་གསུམ་དང་། སྦྱོར་བཞི་དང་། འབྲས་བུ་ཆོས་སྐུ་ནི་རྒྱུ་འབྲས་དོན་གྱི་རིམ་པ་
དང་། མཁྱེན་གསུམ་གྱི་རྣམ་པ་སྦྱོར་བཞིས་ཉམས་སུ་ལེན་པ་ལ་མཁྱེན་གསུམ་གྱི་རྣམ་པ་ཚད་
མས་ངེས་དགོས་པས། མཁྱེན་གསུམ་དང་སྦྱོར་བཞིའི་གོ་རིམ་ནི་ཉམས་ལེན་གྱི་རིམ་པ་
དང༌། རྣམ་མཁྱེན་གྱི་ཡོན་ཏན་མཐོང་བའི་སྒོ་ནས་དོན་གཉེར་བསྐྱེད་དེ་དེ་འཐོབ་བྱེད་ལམ་
ཤེས་དང་དེ་དག་བྱེད་གཞི་ཤེས་སྒོམ་དགོས་པས་མཁྱེན་གསུམ་ཡང་ཉམས་ལེན་གྱི་རིམ་པའི་
དབང་དུ་བྱས་ལ། སྦྱོར་བ་དང་པོ་གཉིས་རྒྱུ་འབྲས་དང་། ཕྱི་མ་གཉིས་ཀྱང་རྒྱུ་འབྲས་
ཡིན་ལ། སྦྱོར་བ་དང་པོ་དང་གསུམ་པའང་སྐྱེ་རིམ་ཡིན་པས་སྦྱོར་བ་བཞི་ནི་རྒྱུ་འབྲས་དོན་
གྱི་རིམ་པ་ཡིན་ནོ། །གཉིས་པ་སྐབས་བསྡུ་བ་ནི། ཤེས་རབ་ཀྱི་སོགས་སོ། །
༈ གཉིས་པ་ནི། ཡང་དོན་གྱི་སྤྲོས་པ་འབྲིང་ལ་དགའ་བའི་སེམས་ཅན་ལ་ཕན་
གདགས་པར་བྱ་བའི་དོན་དུ་འཆད་བྱ་ཤེས་རབ་ཀྱི་ཕ་རོལ་དུ་ཕྱིན་པ་ནི་འཆད་བྱེད་དངོས་པོ་
དྲུག་གིས་ཡང་དག་པར་བཤད་པ་ལ། སེམས་བསྐྱེད་སོགས་ཆོས་སུམ་ཅུས་མཚོན་པར་བྱ་
བའི་གནས་ཡིན་པས་སམ་མཁྱེན་གསུམ་གྱི་རྣམ་པའི་སྒོ་ནས་མཚོན་པའི་གནས་ཡིན་པས་ན།
མཁྱེན་པ་གསུམ་ནི་མཚན་ཉིད་ཀྱི་སྐབས་ཞེས་བྱ་སྟེ། དེའང་སྦྱོར་བའི་བསྒོམ་བྱ་གང་ཡིན་

དང་པོར་ཚད་མའི་ཡུལ་དུ་མཚོན་དགོས་པ་དེ་ལ་གོ་དགོས་སོ། །སེམས་དཔའི་རྒྱུད་ཀྱི་ཞི་ལྷག་
ཟུང་འབྲེལ་གྱི་རྣལ་འབྱོར་དེས་མཁྱེན་གསུམ་གྱི་རྣམ་པ་སྒོམ་པ་ལ་སྦྱོར་བས་ན་རྣམ་རྫོགས་
སྦྱོར་བ་ནི་མཁྱེན་གསུམ་དེ་ཡི་རྣམ་པ་ཉམས་སུ་ལེན་པའི་སྦྱོར་བ་སྒོམ་པའི་སྐབས་དང༌།
རྣམ་རྫོགས་སྦྱོར་བ་ཤིན་ཏུ་གོམས་པས་སྟོང་ཉིད་ལ་དམིགས་པའི་སྒོམ་བྱུང་གི་ཤེས་རབ་ཀྱིས་
ཟིན་པའི་སྒོ་ནས་ཕུལ་དུ་བྱུང་བར་འགྲོ་ཞིང་སོང་བའི་སྦྱོར་བ་ཡིན་པས་ན་རྩེ་སྦྱོར་ནི་མཁྱེན་
གསུམ་གྱི་རྣམ་པ་སྒོམ་པའི་སྦྱོར་བ་དེ་རབ་ཏུ་གྱུར་པའི་སྐབས་དང་། རྣམ་པ་སྒོམ་པ་ལ་
བརྟན་པ་ཐོབ་ཕྱིར་དུ་མཁྱེན་གསུམ་གྱི་རྣམ་པ་མཐའ་དག་དཀྱུས་ཐོག་གཅིག་ལ་རིམ་ཅན་དུ་
སྒོམ་པའི་སྦྱོར་བ་ཡིན་པས་ན་མཐར་གྱིས་བ་ནི་རྣམ་པ་བསྒོམ་པའི་སྦྱོར་བ་དེ་ཡི་གོ་རིམ་གྱི་
སྐབས་དང༌། སློབ་ལམ་དུ་དེ་ལས་ཁྱད་པར་དུ་འགྲོར་མེད་པའི་སེམས་དཔའི་སྦྱོར་བ་
མཐར་ཐུག་ཡིན་པས་ན་སྐད་ཅིག་སྦྱོར་ནི་མཁྱེན་གསུམ་གྱི་རྣམ་པ་སྒོམ་པའི་སྦྱོར་བ་དེ་ཉིད་
མཐའ་ལ་ཐུག་པའི་སྐབས་དང་། མཁྱེན་གསུམ་གྱི་རྣམ་པ་བསྒོམས་སྟོབས་ཀྱིས་ཐོབ་པའི་
འབྲས་བུ་མཐར་ཐུག་ཡིན་པས་ན་ཆོས་སྐུ་མཛད་པ་དང་བཅས་པ་ནི་མཁྱེན་གསུམ་དེ་ཡི་རྟོགས་
པ་རྣམ་པར་སྨིན་པའི་སྐབས་ཏེ། དེ་དག་ནི་དོན་བསྡུས་པའི་ཚུལ་སྔར་བཤད་པའི་བརྒྱད་ལས་
གཞན་ཏེ་མཚན་ཉིད་ཀྱི་སྐབས་སོགས་སྐབས་རྣམ་པ་དྲུག་ཏུ་བསྡུས་ནས་བཤད་པའོ། །
གསུམ་པ་ནི། ཡང་སྤྲོས་པ་མདོར་བསྡུས་ལ་དགའ་བའི་གང་ཟག་གི་དོན་དུ་ཤེས་
རབ་ཀྱི་ཕ་རོལ་ཏུ་ཕྱིན་པ་ནི་དངོས་པོ་གསུམ་གྱིས་ཡང་དག་པར་བཤད་པ་ལ། ཤེས་བྱ་
བསྒོམ་བྱ་ཐོབ་བྱར་བྱས་ནས་སྦྱོར་བ་སྒོམ་པ་ལ་འཇུག་པའི་ཡུལ་ཡིན་པས་ན་ཐམས་ཅད་
མཁྱེན་པ་ཉིད་ནི་རྣམ་པ་གསུམ་པོ་དེ་སྦྱོར་བ་སྒོམ་པའི་རྒྱུའི་སྐབས་དང་། མཁྱེན་གསུམ་གྱི་
རྣམ་པ་སྒོམ་པའི་སེམས་དཔའི་རྒྱུད་ཀྱི་ཞི་ལྷག་ཟུང་འབྲེལ་གྱི་རྣལ་འབྱོར་ཡིན་པས་ན་སྦྱོར་བ་
བཞི་ཡི་བདག་ཉིད་ནི་རྣམ་པ་སྒོམ་པའི་སྦྱོར་བའི་སྐབས་དང་། སྦྱོར་བ་བསྒོམས་སྟོབས་
ཀྱིས་ཐོབ་པར་བྱ་བ་མཐར་ཐུག་ཡིན་པས་ན་ཆོས་སྐུ་ཕྲིན་ལས་དང་བཅས་པ་ནི་མཁྱེན་གསུམ་
སྦྱོར་བའི་འབྲས་བུའི་སྐབས་ཏེ། དེ་དག་ནི་དོན་བསྡུས་པའི་ཚུལ་སྔར་བཤད་པ་གཉིས་
ལས་གཞན་ཏེ་རྒྱུའི་སྐབས་སྦྱོར་བའི་སྐབས་འབྲས་བུའི་སྐབས་ཏེ་སྐབས་རྣམ་པ་གསུམ་དུ་
བསྡུས་ནས་བཤད་པའོ། །
གསུམ་པ་མཇུག་གི་དོན་ལ་གཉིས་ལས་དང་པོ་མཛད་བྱང་ནི། ཤེས་རབ་ཀྱི་ཕ་
280

རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ། ཐུབ་
པའི་སྲས་ཀྱི་ཐུ་བོ་རྒྱལ་ཚབ་མཆོག་ཏུ་དབང་བསྐུར་བ་ཐོབ་ཅིང་སྒོ་གསུམ་གྱི་མི་མཐུན་ཕྱོགས་
བསྡམས་པས་རྗེ་བཙུན། སྔོན་བདེ་གཤེགས་རིན་ཆེན་གདུགས་ཀྱི་བསྟན་པ་ལ་དགེ་སློང་
བློ་གྲོས་བརྟན་པ་ཞེས་པར་གྱུར་ཚེ་དུས་རྟག་ཏུ་བྱམས་པའི་སྒོ་ནས་གཞན་དོན་ལ་བརྩོན་པས་
བྱམས་པའི་ཏིང་ངེ་འཛིན་མཐར་ཕྱིན་ཏེ་གྲོང་ཁྱེར་གང་དུ་ཞབས་བཞག་པ་ན་དེའི་སྲོག་ཆགས་
ཐམས་ཅད་ཀྱིས་བྱམས་པའི་ཏིང་ངེ་འཛིན་ཐོབ་པ་ནས་བཟུང་སློབ་པ་དང་མི་སློབ་པའི་གནས་
སྐབས་ཀུན་ཏུ་བྱམས་པ་ཞེས་པའི་མཚན་མི་འདོར་བས་བྱམས་པ། འགྲོ་བ་མགོན་སྐྱབས་
མེད་པ་རྣམས་ཀྱི་མགོན་དུ་གྱུར་པས་མགོན་པོ་སྟེ། ད་ལྟའི་བྱང་སེམས་བདག་ཉིད་ཆེན་
པོས་གདུལ་བྱ་རྣམས་ཀྱིས་ཡུམ་མདོའི་དོན་བདེ་བླག་ཏུ་རྟོགས་པར་འགྱུར་བའི་ཆེད་དུ་མཛད་
པའི་བསྟན་བཅོས་འདི་མ་ཚང་བ་མེད་པ་མཇུག་ཡོངས་སུ་རྫོགས་སོ་ཞེས་སོ། །གཉིས་པ་
འགྱུར་བྱང་ནི། བསྟན་པ་སྔ་དར་ལ་རྒྱ་གར་གྱི་མཁན་པོ་བིདྱ་ཀ་ར་པྲ་བྷ་སྟེ་རིག་པའི་འབྱུང་
གནས་འོད་ཟེར་རམ་རིག་བྱེད་འོད་ཟེར་དང༌། གངས་ཅན་གྱི་འཇིག་རྟེན་པ་རྣམས་ཀྱི་མིག་
གཅིག་པུ་ཞུ་ཆེན་གྱི་ལོ་ཙཱ་བ་བན་དེ་དཔལ་བརྩེགས་རཀྵི་ཏ་ཞེས་གྲགས་པ་དེ་ཉིད་ཀྱིས་རྒྱ་
སྐད་ལས་བོད་སྐད་དུ་བསྒྱུར་ཞིང་ཚིག་དོན་གཉིས་ཀ་དག་པར་ཞུས་ཏེ་འཆད་ཉན་གྱིས་ཀྱང་
གཏན་ལ་ཕབ་པ་ལས། སླད་ཀྱིས་ཏེ་བསྟན་པ་ཕྱི་དར་གྱི་དུས་སུ་པཎྜི་ཏ་གོ་མི་འཆི་མེད་དེ་
བཙུན་པ་འཆི་མེད་དང༌། ལོ་ཙཱ་བ་ཆོས་རྗེ་བདག་ཉིད་ཆེན་པོ་དགེ་སློང་བློ་ལྡན་ཤེས་
རབ་ཀྱིས་ཀྱང་སྔར་ལྟར་བསྒྱུར་ཅིང་ཞུས་ཏེ་ལེགས་པར་གཏན་ལ་ཕབ་ནས་བྱང་ཕྱོགས་ཁ་
བའི་ལྗོངས་འདིར་ཤེས་རབ་ཀྱི་ཕ་རོལ་ཏུ་ཕྱིན་པའི་ཆོས་ཚུལ་འདི་ཉིད་དར་ཞིང་རྒྱས་ལ་ཡུན་
རིང་དུ་གནས་པར་མཛད་དོ་ཞེས་པའོ། །སླར་སྨྲས་པ། གང་གི་ལེགས་བཤད་གསེར་
གྱི་ཐུར་མ་ཡིས། །བློ་མིག་ཕྱེ་བས་རྒྱན་གཞུང་རྣམ་རྒྱལ་ཁང་། །མཐོང་བའི་ངོ་མཚར་
བཀོད་པ་རབ་དྭང་བློས། །གཟུགས་བརྙན་མོས་པའི་པིར་གྱིས་བྲིས་པ་འདི། །རྙེད་དཀའི་
ལེགས་གསུང་ཆུད་མི་གཟན་ཕྱིར་དང་། རང་ཉིད་འདི་དང་གཞན་དུ་གོམས་ཕྱིར་ལས། །
གཞན་ཕན་ལྷག་བསམ་ཕྲ་མོ་སྲིད་ན་ཡང་། །འདི་འདྲའི་གཞུང་ལ་ཐོས་བསམ་བྱེད་པ་
དཀོན། །གྲོགས་དག་ཚེ་འདིའི་ཁོལ་པོར་མི་འགྱུར་བར། །ཐོག་མཐའ་བར་དགེ་དོན་
བཟང་ཚིག་འབྲུ་བཟང་། །བདུད་རྩི་ལྟ་བུའི་ཆོས་འདི་བསྟན་འགྲོ་ལ། །སྨན་པའི་བགྱི་

བས་དལ་འབྱོར་དོན་ཡོད་འཚལ། །འདིར་འབད་དགེ་བས་ཡིད་ཅན་མ་ལུས་པ། །ཐེག་
མཆོག་དགེ་བའི་བཤེས་ཀྱིས་ཡོངས་བཟུང་སྟེ། །དུས་གསུམ་རྒྱལ་བའི་ལམ་བཟང་འདིར་
ཞུགས་ནས། །རྣམ་གྲོལ་བྱང་ཆུབ་གླིང་དུ་འདོང་གྱུར་ཅིག །བདག་ཀྱང་ཚེ་རབས་ཕྲེང་
བ་གཞན་དག་ཏུ། །དལ་འབྱོར་ལུས་ཐོབ་ཚུལ་ཁྲིམས་རྣམ་པར་དག །དགེ་བའི་བཤེས་
དང་དམ་ཆོས་འཚོལ་བ་ལ། །རྒྱལ་སྲས་ནོར་བཟང་རྟག་ངུར་མཚུངས་གྱུར་ཅིག །ལམ་
བཟང་རྙེད་ནས་ཐོས་བསམ་སྒོམ་གསུམ་གྱི། །བསྟན་པ་རིན་ཆེན་ཕྱོགས་བཅུར་སྤེལ་བ་དང་། །
དོན་གྱི་དེ་ཉིད་རྟོགས་མཐར་རྣམ་པ་ཀུན། །མཁྱེན་མཆོག་བདུད་རྩིས་འགྲོ་ཀུན་སིམ་
བྱེད་ཤོག །ཅེས་ཤེར་ཕྱིན་མངོན་རྟོགས་རྒྱན་གྱི་མཆན་འགྲེལ་ཡུམ་དོན་གསལ་བའི་སྒྲོན་
མེ་ཞེས་བྱ་བ་འདི་ནི་མཁན་ཆེན་ཐམས་ཅད་མཁྱེན་པ་བྱམས་པ་ཀུན་དགའ་བསྟན་པའི་རྒྱལ་
མཚན་དང་། རྫོགས་པའི་སངས་རྒྱས་རྗེ་བླ་མ་འཇམ་དབྱངས་མཁྱེན་བརྩེའི་དབང་པོ་གཙོ་
བོར་སྨོས་པའི་འདྲེན་མཆོག་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་འཇམ་
དབྱངས་བློ་གཏེར་དབང་པོས་ཆུང་དུས་མཚན་ཉིད་ཀྱི་ཆོས་གྲྭ་འགྲིམས་སྐབས་ཐུབ་བསྟན་རྣམ་
པར་རྒྱལ་བའི་མཁན་ཆེན་མི་ཕམ་སེང་གེ་རབ་རྒྱས་ཀྱི་ཞལ་སྔ་ནས་འདིའི་གཞུང་བཤད་མཐའ་
དཔྱད་ལན་གཅིག་ནོས་ཤིང་། དུས་ཕྱིས་སྡེ་སྣོད་སྨྲ་བའི་ཉི་མ་ཐུགས་རྗེ་བཀའ་དྲིན་གཏེར་
ཆེན་ཐུབ་བསྟན་ཆོས་ཀྱི་གྲགས་པའི་ཞབས་པད་ཡུན་དུ་བསྟེན་ནས་བཤད་ཁྲིད་ཞིབ་རྒྱས་སུ་
ཐོབ་སྐབས་བློས་ཇི་ཟིན་ཡི་གེར་བཀོད་ཡོད་པ་ལ། ཉེ་ཆར་རྗེ་གང་གི་གསུང་ཞིག་ཀྱང་
ལག་སོན་བྱུང་བ་དེ་གཉིས་ཚིག་གི་བརྗོད་ཚུལ་ཙམ་ལས་དོན་ཞུས་དག་ཕེར་བ་ལྟ་བུར་སྣང་
བར་བརྟེན་བྱིན་རླབས་ཀྱི་ཚན་ཁས་སླར་ཡང་ཚིག་ཕྲད་ཚུན་ཆོད་དེ་དང་མཐུན་པར་བཅོས་
བསྒྱུར་གྱིས་གཏན་ལ་ཕབ་སྟེ་གོ་བདེར་བྲིས་པའི་དགེ་བས་ལུང་རྟོགས་ཀྱི་བསྟན་པ་རིན་པོ་ཆེ་
དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །།སརྦ་དཱ་ཀ་ལྱཱ་ཎཾ་བྷ་ཝ་ཏུ།། །།
ཟབ་རྒྱས་ཤེར་ཕྱིན་མདོ་སྡེ་ཡི། །སྦས་དོན་མངོན་རྟོགས་གསལ་བྱེད་པའི། །རྒྱན་གྱི་
མཆན་འགྲེལ་རྨད་བྱུང་འདི། །བེ་ཚང་པཀྐིའི་རིགས་འཁྲུངས་ཤིང་། །མཁས་བཙུན་
བཟང་པོའི་དཔལ་མངའ་བ། །ཆོས་རྗེ་མཁས་གྲུབ་རྒྱ་མཚོ་ཡིས། །དགེ་བའི་བཤེས་ལ་
དྲིན་གཟོ་དང་། །དམ་པའི་ཆོས་ལ་བཀུར་སྟིའི་ཕྱིར། །ཆོས་སྦྱིན་མི་ཟད་པར་དུ་བསྒྲུབས། །
དགེ་བས་བཤད་སྒྲུབ་བསྟན་པ་དར། །ཕ་མས་གཙོ་བྱས་ཡིད་ཅན་ཀུན། །བྱང་ཆེན་

རྒྱལ་སར་འགོད་གྱུར་ཅིག
།དགེ་ལེགས་འཕེལ།།
283

གློག་འཕྲུལ་དུ་ཕབ་མཁན།
རིན་ཆེན་ནོར་བུ།
བཀྲ་ཤིས་ཆོས་འགྲུབ།
བསོད་ནམས་མགོན་པོ་སོགས།
རྫོང་སར་སློབ་གླིང་གི་མཁན་སློབ་རྣམས་ཀྱིས་
ཞུ་དག་བྱས་ཤིང་པར་གཞི་བསྒྲིགས་པའོ། །

ཚེ
责任编辑嘎玛德来
f iit{E ལ h
༄༅། །འཇམ་དབྱངས་བློ་གཏེར་ད གང་ངོ་འི་བཀའ་འབུམ་བཞུགས།
མི་གང་གཞན་དོན་གཙོར་བྱེད་ན། །
གཡོ་ཅན་རང་དོན་སྒྲུབ་པ་འདྲ། །
རང་དོན་འབའ་ཞིག་གཙོར་བྱེད་པ། །
གཞན་མགོ་འདོན་ཕྱིར་དྲང་བ་འདྲ། །
ས་སྐྱ་པཎྜི་ཏའི་གསུང་།
༦
བོད་ལྗོངས་དཔེ་རྙིང་དཔེ་སྐྲུན་ཁང༌།
