ཁྱད་པར་ཅན།……………283
ཏིང་ངེ་འཛིན་གྱི་དབྱེ་བ།……………283
ཁམས་ཀྱི་སྒོ་ནས་དབྱེ་བ།……………283
 ལམ་གྱི་སྒོ་ནས་དབྱེ་བ།……………283
 ལམ་སུན་འབྱིན་པའི་སྒོ་ནས་དབྱེ་བ།……………284
བྱེད་པའི་སྒོ་ནས་དབྱེ་བ།……………285
སྙོམས་འཇུག་གིས་བསྡུས་པའི་ཡོན་ཏན་བཤད་པ།ཚད་མེད་བཤད་པ། ……………286
རྣམ་པར་ཐར་པ་བཤད་པ།ཟིལ་གྱིས་གནོན་པའི་སྐྱེ་མཆེད་བཤད་པ……………286
ད་པ། ཟད་པར་བཤད་པ། ……………287
དེ་དག་གི་སྤྲོས་པ་བཤད་པ།……………287
མཇུག་གི་དོན། ……………288
བསྟན་པ་གནས་པའི་ཚད།……………289
རང་དགའ་སྤངས་ཤིང་ཁེངས་སྐྱུང་བ།……………290
 ཕྱི་རབས་ལ་བག་ཡོད་བྱ་བར་གདམས་པ།འགྲེལ་པའི་མཇུག་བྱང་། ……………290

༄༅། །ཆོས་མངོན་པའི་མཛོད་ཀྱི་མཆན་འགྲེལ་དབྱིག་
གཉེན་དགོངས་པ་གསལ་བའི་སྒྲོན་མེ་ཞེས་
བྱ་བ་བཞུགས་སོ།། །།

༄༅། །ཨོཾ་སྭསྟི། ཚོགས་ཟུང་བྱང་ཆུབ་སྙིང་པོར་སྨིན་པ་ཡི། །སྟོབས་བཅུ་
མི་འཇིགས་གདོང་ལྔའི་ཁྲི་སྟེང་ནས། །ཐུགས་རྗེས་འགྲོ་ལ་ཟག་བཅས་ཟག་མེད་ཀྱི། །
ཤེས་བྱ་མཐའ་དག་སྟོན་དེར་གུས་པས་འདུད། །སྦྱངས་པའི་ཡོན་ཏན་དམ་པས་བཀྲ་ཤིས་
ཤིང་། །ཐུབ་པས་རྒྱལ་ཚབ་ཉིད་དུ་དབང་བསྐུར་བ། །མངོན་པའི་བཀའ་ཡི་སྡུད་པོ་འོད་
སྲུང་ཆེས། །བྱམས་པའི་བསྟན་ལ་གྲོལ་བའི་ཤིས་པ་སྩོལ། །རབ་འབྱམས་ཤེས་བྱའི་
མཚན་ཉིད་མ་ལུས་པ། །སྡེ་བདུན་ཟ་མ་ཏོག་ཏུ་རབ་བསྡུས་པའི། །ཆོས་ཀྱི་འདོད་རྒུས་
བློ་ལྡན་ཚིམ་མཛད་པ། །ཀ་ཏྱའི་བུ་སོགས་དགྲ་བཅོམ་ཆེ་རྣམས་རྒྱལ། །གསུང་རབ་མཚོ་ཆེན་
བསྲུབས་ལས་མ་མོའི་དབྱིག །བསྟན་བཅོས་ནོར་བུའི་མཛོད་དུ་སྡུད་པའི་གཉེན། །བློ་བརྟན་
མཆིམས་སོགས་སྲས་དང་བརྒྱུད་འཛིན་ཕྲེང་། །ཇི་སྙེད་བྱོན་རྣམས་ཡོན་ཏན་སྙིང་ལ་འཁོར། །
བྱམས་བརྩེ་ནོར་བུའི་རྔ་ཡབ་འཛུམ་པ་ལས། །འགྲོ་ཁམས་ཀུན་དགའི་ཞིང་དུ་གསལ་མཛད་
པ། །བསྟན་པའི་རྒྱལ་མཚན་ཆེ་དང་འཇམ་དབྱངས་ཀྱིས། །གསང་བའི་སྙིང་འབྱིན་མཁྱེན་
བརྩེའི་དབང་པོས་སྐྱོངས། །ཤེས་བྱ་རབ་འབྱམས་རྒྱ་མཚོའི་དཔལ་མངའ་དང་། །སྨྲ་བའི་སེང་
གེ་སྤོབས་པ་རབ་ཏུ་རྒྱས། །ཐུབ་བསྟན་ཆོས་ཀྱི་གྲགྲོས་པས་གསལ་མཛད་པ། །ཚུལ་འདི་
སྟོན་མཛད་བཤེས་གཉེན་གསུམ་ལ་འདུད། །བདག་བློ་ཁབ་མིག་ཙམ་གྱིས་ཤེས་བྱའི་མཛོད། །
གཞལ་བས་ཆོས་འབབས་སྤྲོ་བར་མི་འོས་ཀྱང་། །རང་ཉིད་ཤེས་བྱའི་གནས་ལ་གོམས་བྱའི་
ཕྱིར། །གཞུང་འདི་མཆན་གྱིས་འགྲེལ་ལ་འདུན་པ་སྐྱེས། །ཞེས་ཚིག་གི་མེ་ཏོག་ཉུང་ངུ་འཐོར་
བས་མདུན་བསུས་ཏེ། གང་ཞིག་བརྗོད་པར་བྱ་བ་ནི་བདག་ཅག་གི་སྟོན་པ་ཐུགས་རྗེ་ཅན་
གྱིས་ལུང་བསྟན་པའི་སྐྱེས་བུ་འབུམ་སྡེ་དགུ་བཅུ་གོ་དགུ་ཐུགས་ལ་བཞུགས་པའི་སངས་རྒྱས་
གཉིས་པར་གྲགས་པ་སློབ་དཔོན་ཆེན་པོ་དབྱིག་གཉེན་ཞབས་ཀྱིས་ལེགས་པར་བཀྲལ་བའི་
བསྟན་བཅོས་བརྗོད་བྱ་གཞི་ལྔ་རྗོད་བྱེད་གནས་བརྒྱད་ཀྱི་སྒོ་ནས་གཏན་ལ་འབེབས་པར་བྱེད་
པ་ཆོས་མངོན་པའི་མཛོད་འདི་འཆད་པ་ལ་བཞི། མཚན་གྱི་དོན། འགྱུར་གྱི་ཕྱག །གཞུང་
གི་དོན། མཇུག་གི་དོན་ནོ། །
དང་པོ་ལ་གསུམ། མཚན་བསྒྱུར་བ་དང་། མཚན་བཤད་པ་དང་། མཚན་
གྱི་དགོས་པའོ། །དང་པོ་ནི། རྒྱ་གར་ན་སྐད་རིགས་ཆེན་པོ་བཞི་ཡོད་པ་ལས། ལེགས་
སྦྱར་ལྷའི་སྐད་དུ་བསྟན་བཅོས་འདིའི་མཚན་ལ། ཨ་བྷི་དྷརྨ་ཀོ་ཥཱ་ཀཱ་རི་ཀཱ་ཞེས་དང་། དེ་

བོད་སྐད་དུ་བསྒྱུར་ན། ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ཞེས་སོ། །དེའང་ཨ་
བྷི་ནི་མངོན་པ། དྷརྨ་ནི་ཆོས། ཀོ་ཥ་ནི་མཛོད། ཀཱ་རི་ཀཱ་ནི་ཚིག་ལེའུར་བྱས་པའོ། །གཉིས་
པ་ནི་འོག་ཏུ་འཆད། གསུམ་པ་ནི། ཐོག་མར་མཚན་རྒྱ་སྐད་དུ་སྨོས་པའི་དགོས་པ་ཆོས་
ཁུངས་བཙུན་པར་བསྟན་པ་སོགས་དང་། བོད་སྐད་དུ་སྨོས་པ་ལོ་པཎ་རྣམས་ལ་བྱས་ཤེས་
དྲིན་གཟོའི་ཆེད་དང་། གཉིས་ཀར་སྨོས་པ་སྐད་གཉིས་ཤན་སྦྱར་གྱི་རྣམ་དབྱེ་རྟོགས་པའི་ཆེད་
གཉིས་པ་འགྱུར་གྱི་ཕྱག་ནི། སྐུ་གསུང་ཐུགས་ལ་ཉེས་རྩུབ་ཀྱི་དྲི་མ་ཟད་པས་ན་
འཇམ། སྐྱེ་འཕགས་ཐམས་ཅད་ཀྱི་བསྟེན་བྱ་མཆོག་ཡིན་པས་ན་དཔལ། སངས་རྒྱས་
ཟིན་ནའང་ས་བརྒྱད་པ་གཞོན་ནུའི་སར་བཞུགས་པས་ན་གཞོན་ནུར་གྱུར་པ་དེ་ལ་ལོ་ཙཱ་བས་
བསྟན་བཅོས་མ་བསྒྱུར་བའི་ཐོག་མར་སྒོ་གསུམ་གུས་པས་འདུད་པ་སྔོན་དུ་བཏང་བ་ཡིན་པས་
ན་ཕྱག་འཚལ་ལོ་ཞེས་སྨོས་སོ། །འགྱུར་ཕྱག་གི་དགོས་པ་ནི། སྤྱིར་འགྱུར་མཐར་ཕྱིན་
པ་སོགས་གནས་སྐབས་དང་མཐར་ཐུག་གི་འདོད་དོན་དུ་མ་འགྲུབ་པ་དང་། ཁྱད་པར་འཇམ་
དབྱངས་ལ་ཕྱག་མཛད་པས་ནི་གཞུང་འདི་མངོན་པའི་སྡེ་སྣོད་ཀྱི་དགོངས་འགྲེལ་དུ་ཤེས་པར་
བྱེད་ལ། དེས་ན་འདི་སྡེ་སྣོད་ངོས་འཛིན་གྱི་ཕྱག་གམ། ཆོས་རྒྱལ་བཀས་བཅད་ཀྱི་ཕྱག་
ཀྱང་ཡིན་ནོ། །
གསུམ་པ་གཞུང་གི་དོན་ལ་གཉིས། བསྟན་བཅོས་རྩོམ་པ་ལ་འཇུག་པའི་ཡན་ལག །
བརྩམ་པའི་བསྟན་བཅོས་ཀྱི་ལུས་དངོས་སོ། །
དང་པོ་ལ་གསུམ། མཆོད་བརྗོད་སྔོན་དུ་འགྲོ་བས་རྩོམ་པར་དམ་བཅའ་བ་དང་།
སྤྲོ་བ་སྔོན་དུ་འགྲོ་བས་མཚན་གྱི་དོན་བཤད་པ་དང་། དགོས་པ་སྔོན་དུ་འགྲོ་བས་སྟོན་པས་
གསུངས་པར་བསྒྲུབ་པའོ། །
དང་པོ་ལ་གཉིས། མཆོད་བརྗོད་དང་། རྩོམ་པར་དམ་བཅའ་བའོ། །
དང་པོ་ལ། རང་དོན་སྤངས་རྟོགས་ཕུན་ཚོགས་དང་། གཞན་དོན་ཕྲིན་ལས་
ཕུན་ཚོགས་དང་། དེ་སྒྲུབ་པའི་ཐབས་ཕུན་སུམ་ཚོགས་པའི་སྒོ་ནས་བསྟོད་པ་གསུམ་ལས།
སྤངས་རྟོགས་ཕུན་ཚོགས་ནི། གང་ཞིག་ཅེས་སོགས་ཏེ་ཚིག་རྐང་གཅིག་གིས་བསྟན། དེའང་
གང་ཞིག་ཅེས་པ་སྤྱི་སྒྲ་ཡིན་ཡང་། སྤྱི་སྒྲ་ཁྱད་པར་ལ་འཇུག་པ་ལ། སྐབས་ཐོབ་ཀྱིས་འཇུག་པ་

དང༌། ཁྱད་པར་གྱི་ཚིག་དང་འབྲེལ་བས་འཇུག་པ་སོགས་དུ་མ་ཡོད་པས། འདིར་ཀུན་
ལ་མུན་པ་གཏན་བཅོམ་ཞེས་པའི་ཁྱད་པར་གྱི་ཚིག་དང་འབྲེལ་བའི་དབང་གིས་སངས་རྒྱས་ཁོ་
ན་ལ་གོ་བར་འགྱུར་ཏེ། ཀུན་ལ་མུན་པ་གཏན་བཅོམ་པ་དེ་སངས་རྒྱས་མ་གཏོགས་པ་གཞན་
ལ་མེད་པའི་ཕྱིར། དཔེར་ན། བྲམ་ཟེ་དཀར་ཤམ་གོས་དཀར་པོ་གྱོན་པ་ལ་བྱིན་ཅིག་
ཅེས་བརྗོད་པ་ལས་བྲམ་ཟེ་ལྷ་སྐྱིད་ཁོ་ན་ལ་གོ་བ་བཞིན་ནོ། །ཀུན་ལ་ཞེས་པས་ནི་སྐྱེ་མཆེད་
བཅུ་གཉིས་ཀྱི་ཆོས་རྣམས་གཟུང་བ་ཡིན་ཏེ། མདོ་ལས། བྲམ་ཟེ་ཐམས་ཅད་ཅེས་བྱ་བ་
ནི་སྐྱེ་མཆེད་བཅུ་གཉིས་ཇི་སྙེད་པ་དེ་སྙེད་དོ། །ཞེས་སོ། །མུན་པ་ནི་བདག་ཏུ་འཛིན་
པའི་རྩ་བ་ཅན་གྱི་ཕྲ་རྒྱས་བརྒྱད་ཅུ་འཁོར་དང་བཅས་པ་ཉོན་མོངས་པ་ཅན་གྱི་མི་ཤེས་པའི་
མུན་པ་དང༌། མི་ཤེས་པའི་རྒྱུ་བཞི་ལ་སོགས་པ་ཉོན་མོངས་ཅན་མ་ཡིན་པའི་མི་ཤེས་པའི་
མུན་པ་ལ་བརྗོད་པ་ཡིན་ཏེ། འཇིག་རྟེན་ན་གྲགས་པའི་མུན་པས་གཟུགས་མཐོང་བ་ལ་
སྒྲིབ་པ་བཞིན་དུ། མི་ཤེས་པ་གཉིས་པོ་དེས་ཀྱང་གནས་ལུགས་མཐོང་བ་ལ་བསྒྲིབ་པའི་
ཕྱིར། འོ་ན། མི་ཤེས་པའི་རྒྱུ་བཞི་གང་ཞེ་ན། སངས་རྒྱས་ཀྱི་ཆོས་ཟབ་ཅིང་ཕྲ་བས་
མི་ཤེས་པ་ཤཱ་རིའི་བུས་དེ་བཞིན་གཤེགས་པའི་ཚུལ་ཁྲིམས་ཀྱི་ཕུང་པོ་ལ་སོགས་པ་མི་ཤེས་པ་
ལྟ་བུ་དང་། ཡུལ་ཤིན་ཏུ་བསྐལ་པས་མི་ཤེས་པ་མོ་གལ་གྱི་བུས་རང་གི་མ་བྱང་ཕྱོགས་འོད་
ཟེར་ཅན་གྱི་འཇིག་རྟེན་དུ་སྐྱེས་པ་མ་ཤེས་པ་ལྟ་བུ་དང་། དུས་ཤིན་ཏུ་བསྐལ་བས་མི་ཤེས་
པ་ཤཱ་རིའི་བུས་ཁྱིམ་བདག་དཔལ་སྐྱེས་ལ་ཐར་པ་ཆ་མཐུན་གྱི་དགེ་རྩ་ཡོད་པ་མ་ཤེས་པ་ལྟ་བུ་
དང༌། རྣམ་པའི་དབྱེ་བ་མཐའ་ཡས་པས་མི་ཤེས་པ་ནི། གནས་བརྟན་སྒྲ་གཅན་ཟིན་གྱིས།
རྨ་བྱའི་མདོངས་ནི་གཅིག་པུ་ཡི། །རྒྱུ་ཡི་དབྱེ་བ་སྣ་ཚོགས་པ། །ཀུན་མཁྱེན་མིན་པས་ཤེས་
བྱ་མིན། །དེ་མཁྱེན་པས་ན་ཀུན་མཁྱེན་སྟོབས། །ཞེས་གསུངས་པ་ལྟ་བུའོ། །སངས་
རྒྱས་ཀྱིས་ནི་དེ་དག་མ་འདྲེས་པར་སོ་སོར་མཁྱེན་ནོ། །གཏན་བཅོམ་པ་ནི་སླར་མི་སྐྱེ་བའི་
ཆོས་ཅན་དུ་བྱས་པའོ། །དེས་ན་གཞུང་འདིས་སྤངས་པ་ཕུན་ཚོགས་དངོས་སུ་བསྟན་ནས།
རྟོགས་པ་ཕུན་ཚོགས་ཤུགས་ལ་བསྟན་ཏེ། སྤངས་པ་ནི་ཡེ་ཤེས་ལ་མི་འཁྲུལ་བའི་ཕྱིར།
བཅོམ་ལྡན་འདས་ནི་གཞན་དོན་ཕུན་ཚོགས་ཀྱི་བདག་ཉིད་ཡིན་ཏེ། ཉེར་ལེན་གྱི་ཕུང་པོ་
ལྔ་པོ་སྐྱེ་འཆི་གཅིག་ནས་གཅིག་ཏུ་བརྒྱུད་དེ་འཁོར་བས་ན་འཁོར་བའི་འདམ་ལས་འགྲོ་བ་
རྣམས་སྐལ་པ་ཇི་ལྟ་བ་བཞིན་དུ་དྲངས་པར་མཛད་པའི་ཕྱིར། འཁོར་བ་ལ་འདམ་ཞེས་

བརྗོད་པའི་རྒྱུ་མཚན་ཡོད་དེ། འདམ་དེ་སྦར་སྦྱར་ཀུན་འཆགས་པའི་གནས་ཡིན་པ་དང་།
བརྒལ་བར་དཀའ་བ་དང་། གཞན་ལ་བརྟེན་ནས་བརྒལ་དགོས་པ་བཞིན་དུ། འཁོར་
བ་འདིའང་ཀུན་འཆགས་པའི་གནས་ཡིན་པ་དང་། སྲེད་པའི་རླན་དང་བཅས་པས་བརྒལ་
བར་དཀའ་བ་དང་། སངས་རྒྱས་ལ་བརྟེན་ནས་བརྒལ་དགོས་པའི་ཕྱིར། ཡང་བཅོམ་
ལྡན་འདས་ལ་གཞན་དོན་སྒྲུབ་པའི་ཐབས་ཕུན་ཚོགས་མངའ་སྟེ། ཉིད་ཀྱིས་གཟིགས་པའི་
ལམ་གདུལ་བྱ་ལ་དོན་ཇི་ལྟ་བ་བཞིན་དུ་སྟོན་པར་མཛད་པའི་ཕྱིར། དེ་ལྟར་ཕུན་སུམ་ཚོགས་
པ་གསུམ་མངའ་བའི་སྟོན་པ་དེ་ལ་ཕྱག་འཚལ་ཞེས་བྱ། གང་གིས་ན། དབྱིག་གཉེན་
གྱིས་སོ། །དུས་ནམ་གྱི་ཚེ་ན། བསྟན་བཅོས་རྩོམ་པའི་ཐོག་མར་རོ། །ཚུལ་ཇི་ལྟར་
ན། སྒོ་གསུམ་གུས་པའི་སྒོ་ནས་སོ། །དགོས་པ་ནི། རང་ཉིད་དམ་པའི་སྤྱོད་པ་དང་
མཐུན་པ་དང་། འཕྲལ་ཡུན་གྱི་དོན་དུ་མ་འགྲུབ་པའི་ཆེད་དུའོ། །ནས་ཞེས་པ་ནི་འོག་
མ་འདྲེན་པའི་ཚིག་གོ །།
གཉིས་པ་རྩོམ་པར་དམ་བཅའ་བ་ནི། ཕྱག་འཚལ་ནས་ལས་སུ་ཅི་བྱེད་ན། ཆོས་
མངོན་པའི་མཛོད་ཀྱི་བསྟན་བཅོས་རབ་ཏུ་བཤད་པར་བྱའོ། །དེའང་ཆོས་མངོན་པར་དང་
མཛོད་ཀྱི་དོན་ནི་དེ་མ་ཐག་སྟོན་པར་འགྱུར་ཞིང་། བསྟན་བཅོས་ནི་ཤམྦྷ་ཞེས་པ། ཤ་
ས་ན་འཆོས་པ་དང་། ཏཱ་ཡ་སྐྱོབ་པ་སྟེ། ཉོན་མོངས་དང་རྣམ་རྟོག་འཆོས་ཤིང་། ངན་
འགྲོ་སྲིད་པའི་སྡུག་བསྔལ་ལས་སྐྱོབ་པས་ནའོ། །དེ་ལྟ་བུ་དེ་རབ་ཏུ་སྟེ་རྣམ་པར་ཕྱེ་ནས་བཤད་
པར་བྱའོ། །དགོས་པ་ནི་གནས་སྐབས་རྩོམ་པ་མཐར་ཕྱིན་པ་དང་། མཐར་ཐུག་མྱང་འདས་
ཐོབ་པའི་ཆེད་དོ། །་
གཉིས་པ་སྤྲོ་བ་སྔོན་དུ་བཏང་ནས་མཚན་གྱི་དོན་བཤད་པ་ལ་གཉིས། ཆོས་མངོན་པ་
བཤད་པ་དང་། མཛོད་བཤད་པའོ། །
དང་པོ་ནི། ཅིའི་ཕྱིར་བསྟན་བཅོས་འདིར་ཆོས་མངོན་པ་དང་། དེའི་མཛོད་ཅེས་
བྱ་ཞེ་ན། སྤྱིར་ཆོས་མངོན་པ་དེ་ལ་དབྱེ་ན་དོན་དམ་དང་། བརྡར་བཏགས་པ་གཉིས། དང་
པོ་ནི། མཐོང་སྒོམ་མི་སློབ་ལམ་གསུམ་གྱི་ཤེས་རབ་དྲི་མ་མེད་པ་རྗེས་སུ་འབྲང་བའམ།
འཁོར་དང་བཅས་ན་ཕུང་པོ་ལྔའམ་བཞི་པའོ། །འཁོར་དང་བཅས་ཚུལ་ནི་ཟག་མེད་སྡོམ་པ་
རྣམ་རིག་མིན་གཟུགས་དང་། བསམ་གཏན་ས་དྲུག་གི་ཚོར་འདུ། རྣམ་ཤེས། འདུ་

བྱེད་སོགས་ཀྱང་གྲུབ་བདེ་གཅིག་པས་ན་འཁོར་ཕུང་པོ་ལྔའོ། །ཐེག་ཆེན་པ་རྣམ་རིག་མིན་
གཟུགས་མི་འདོད་པས་ཕུང་པོ་བཞི་པའོ། །བརྟེན་པའི་དོན་ཡང་ལམ་དེས་དེའི་ངོ་བོར་སྐྱེས་པ་
ལ་བྱེད་ཀྱི། འཁར་གཞོང་ལ་རྒྱ་ཤུག་བརྟེན་པ་ལྟ་བུའི་རྟེན་བརྟེན་པ་དོན་གཞན་ནི་མ་ཡིན་
ནོ། །གཉིས་པ་བརྡར་བཏགས་པའི་ཆོས་མངོན་པ་ནི། དོན་དམ་པའི་ཆོས་མངོན་པ་དེ་ཐོབ་
པར་བྱ་བའི་ཕྱིར་ཞུགས་པའི་རྒྱུ་སྐྱེས་ཐོབ་སེམས་ཐམས་ཅད་ཀྱི་འཁོར་ན་ཡོད་པའི་ཤེས་རབ་
དང༌། སྦྱོར་བྱུང་ཐོས་བསམ་སྒོམ་གསུམ་གྱི་ཤེས་རབ་ཟག་བཅས་གང་དང་། དོན་དམ་བརྡར་
བཏགས་དེ་དག་རྗོད་བྱེད་ཀྱི་བསྟན་བཅོས་སྡེ་བདུན་བཤད་མཛོད་སོགས་གང་ཡིན་པའོ། །
རྒྱུར་འགྱུར་ཚུལ་ནི་སྐྱེས་ཐོབ་ཀྱི་ཤེས་རབ་ལ་བརྟེན་ནས་ཐོས་བྱུང་། དེ་ལས་བསམ་བྱུང་། དེ་
ལས་སྒོམ་བྱུང་། དེ་ལས་ཟག་མེད་ཀྱི་ཤེས་རབ་སྐྱེ་བའི་ཕྱིར་རོ། །ཅིའི་ཕྱིར་ཆོས་མངོན་
པ་ཞེས་བྱ་ཞེ་ན། རང་གི་མཚན་ཉིད་འཛིན་པས་ན་ཆོས་དང་། དོན་དམ་པའི་ཆོས་མྱ་ངན་
ལས་འདས་པ་མངོན་དུ་བྱེད་པའམ། མངོན་དུ་ཕྱོགས་པས་ན་མངོན་པ་ཞེས་བྱའོ། །
གཉིས་པ་མཛོད་བཤད་པ་ནི། ཆོས་མངོན་མཛོད་ཀྱི་བསྟན་བཅོས་རབ་བཤད་བྱ། །
ཞེས་བཤད་ན། ཆོས་མངོན་པའི་མཛོད་དེ་གང་ཞེ་ན། བསྟན་བཅོས་འདི་ལ་ཆོས་མངོན་
པའི་མཛོད་ཅེས་བྱ་སྟེ། མངོན་པ་སྡེ་བདུན་པོ་དེའི་དོན་གཅེས་གཅེས་རྣམས་བསྟན་བཅོས་
འདིར་ནི་དེ་བརྗོད་བྱའི་དོན་དུ་ཡང་དག་པར་ཆུད་པའི་ཕྱིར། དཔེར་ན། རལ་གྲི་གང་
དུ་འཛུད་པའི་ཤུབས་དེ་ལ་རལ་གྲིའི་ཤུབས་ཞེས་བརྗོད་པ་དང༌། ནོར་གང་དུ་འཛུད་པའི་
གནས་དེ་ལ་ནོར་གྱི་མཛོད་ཅེས་བརྗོད་པ་བཞིན་ནོ། །རམ་སྟེ་ཡང་ན་ནི་མངོན་པ་སྡེ་བདུན་
པོ་དེ་ལ་ཆོས་མངོན་པའི་མཛོད་ཅེས་བྱ་སྟེ། དེ་བསྟན་བཅོས་འདིའི་འབྱུང་ཁུངས་སམ་གནས་
ཡིན་པའི་ཕྱིར། དཔེར་ན། རལ་གྲི་གང་ནས་ཕྱུང་བ་དེ་ལ་རལ་གྲིའི་ཤུབས་ཞེས་བརྗོད་
པ་བཞིན་ནོ། །
གསུམ་པ་དགོས་པ་སྔོན་དུ་འགྲོ་བས་སྟོན་པས་གསུངས་པར་བསྒྲུབ་པ་ནི། ཅིའི་ཕྱིར་
མངོན་པ་བསྟན་ཞེ་ན། གང་གི་ཕྱིར་ཟག་བཅས་ཟག་མེད་ཀྱི་ཆོས་རྣམས་རབ་ཏུ་རྣམ་པར་
འབྱེད་པའི་ཤེས་རབ་མེད་པར་རྩ་བ་དང་ཉེ་བའི་ཉོན་མོངས་རྣམས་ཉེ་བར་ཞི་བར་བྱ་བའི་
ཐབས་གཞན་མེད་ལ། དེ་མ་ཞི་བས་ཅི་འགྱུར་ཞེ་ན། ཉོན་མོངས་སྲིད་རྩ་ཡིན་པས་
དེ་རྣམས་ཀྱིས་ཀྱང་ལས་བསགས་པར་བརྟེན་འཇིག་རྟེན་པ་རྣམས་སྲིད་པའི་རྒྱ་མཚོ་ཆེན་པོ་
སསs

འདིར་གཏན་འཁྱམས་སུ་འགྱུར་ཏེ། དེ་བས་ན་ཆོས་རབ་ཏུ་རྣམ་འབྱེད་ཀྱི་ཤེས་རབ་དེ་
སྐྱེས་པའི་ཕྱིར་ཆོས་མངོན་པ་སྡེ་བདུན་པོ་འདི་ནི་དང་པོར་སྟོན་པས་གསུངས་སོ། །ཕྱིས་
དགྲ་བཅོམ་པ་བདུན་གྱིས་བསྡུས་པ་ཡིན་ཏེ། ཆོས་སྐྱོབ་ཀྱིས་ཆེད་དུ་བརྗོད་པའི་སྡེ་བསྡུས་
པ་བཞིན་ནོ། །ལོ་སྒྲས་གཞན་འདོད་སྟོན་པ་སྟེ། མདོ་སྡེ་པས་འདུས་མ་བྱས་རྫས་གྲུབ་
ཏུ་སྨྲ་བ་སོགས་རིགས་པ་དང་འགལ་བ་དུ་མ་སྣང་བས། འདི་དག་ནི་ཀཏྱའི་བུ་སོགས་ཀྱིས་
བྱས་པ་ཡིན་ནོ། །ཞེས་ཟེར། བྱེ་སྨྲས། འོ་ན། སྡེ་སྣོད་གསུམ་མ་ཚང་བར་འགྱུར་རོ་
ཞེས་པ་ལ། མངོན་པའི་སྡེ་སྣོད་མདོའི་ནང་དོན་དམ་གཏན་ལ་འབེབས་ཤིང་ཆོས་ཀྱི་མཚན་
ཉིད་བརྗོད་པ་དེ་ཡིན་ནོ། །ཞེས་ལན་འདེབས། དེའང་ཆོས་རྣམས་རབ་ཏུ་རྣམ་འབྱེད་
ཅེས་སོགས་འདི་རྣམས་ཀྱིས་མངོན་པའི་བསྟན་བཅོས་ཀྱི་དགོས་སོགས་ཆོས་བཞི་བསྟན་པས།
བསྟན་བཅོས་ཀྱི་སྔོན་དུ་དེ་དགོས་འབྲེལ་གྱི་ངག་བཀོད་པ་ལ་དགོས་པ་ཡོད་དེ། ཁྱོད་ལ་བརྟེན་
ནས་བསྟན་བཅོས་ལ་དགོས་སོགས་ཆོས་བཞི་ཡོད་པར་རྟོགས་ནས་གདུལ་བྱ་བསྟན་བཅོས་ལ་
འཇུག་པའི་ཆེད་ཡིན་པའི་ཕྱིར། ཟག་བཅས་ཟག་མེད་ཀྱི་ཆོས་རྣམས་བསྟན་བཅོས་ཀྱི་བརྗོད་
བྱ་ཡིན་ཞིང་། དེ་ནི་ཆོས་རྣམས་ཞེས་པས་བསྟན། དེ་ལ་བརྟེན་ནས་སློབ་མའི་རྒྱུད་ལ་
ཆོས་རབ་ཏུ་རྣམ་འབྱེད་ཀྱི་ཤེས་རབ་བསྐྱེད་པ་ནི་དགོས་པ་ཡིན་ཞིང་། དེ་ནི་རབ་ཏུ་རྣམ་འབྱེད་
ཅེས་པས་བསྟན། དེ་ལ་བརྟེན་ནས་ལྷག་བཅས་ལྷག་མེད་ཀྱི་མྱང་འདས་ཐོབ་ཉིང་དགོས་
ཡིན་ཞིང་། དེ་ནི་མེད་པར་ཉོན་མོངས་རྣམས་ཞེས་པ་ནས། དེ་བས་ཞེས་པའི་བར་གྱིས་
ཤུགས་ལ་བསྟན། ཉིང་དགོས་དགོས་པ། དགོས་པ་བསྟན་བཅོས་ཀྱི་བརྗོད་བྱ་ལ་རག་
ལས་པ་ནི་འབྲེལ་པའོ། །ཡང་ན་ཆོས་རྣམས་བརྗོད་བྱ་དང་། བསྟན་བཅོས་འདི་རྗོད་
བྱེད་དུ་འབྲེལ་བ་ནི་འབྲེལ་བའོ། །
གཉིས་པ་བརྩམ་པའི་བསྟན་བཅོས་ཀྱི་ལུས་དངོས་ལ་གཉིས། བརྗོད་བྱ་ངོས་གཟུང་བ་
དང་། དེ་རྒྱས་པར་གཏན་ལ་དབབ་པའོ། །
ན་དང་པོ་ནི། ཆོས་རྣམས་རབ་ཏུ་རྣམ་འབྱེད་ཅེས་བཤད་ན། ཤེས་རབ་ཀྱིས་དབྱེ་
བར་བྱ་བའི་ཆོས་དེ་གང་ཞེ་ན། དེ་ནི་རྣམ་པ་གཉིས་སུ་འདུ་སྟེ། ཟག་པ་དང་བཅས་པ་
དང་ཟག་པ་མེད་པའི་ཆོས་གཉིས་སུ་འདུ་བའི་ཕྱིར། ཕུང་ཁམས་སྐྱེ་མཆེད་ཅེས་མི་བརྗོད་པར་
དེ་གཉིས་ཁོ་ན་བརྗོད་པ་ནི་སློབ་དཔོན་ཆོས་ཐམས་ཅད་ན་བསྡུས་ནས་སྟོན་པར་བཞེད་ཅིང་།

ཕུང་པོ་ལྔས་ནི་ཆོས་ཐམས་ཅད་མ་བསྡུས་པའི་ཕྱིར་དང་། ཁམས་བཅོ་བརྒྱད་དང་སྐྱེ་མཆེད་
བཅུ་གཉིས་ཀྱིས་ཀུན་བྱང་གཉིས་སོ་སོར་མཚོན་མི་ནུས་པའི་ཕྱིར་རོ། །ཟག་པ་དང་བཅས་
པའི་ཆོས་དེ་གང་ཞེ་ན། ལམ་བདེན་མ་གཏོགས་པའི་འདུས་བྱས་རྣམས་ནི་ཟག་པ་སྟེ། །ཉོན་
མོངས་པ་དང་བཅས་པ་ཡིན་ཏེ། གང་གི་ཕྱིར་ཞེ་ན། འདུས་བྱས་དེ་དག་ལ་ཟག་པ་ཉོན་
མོངས་རྣམས་དམིགས་པ་དང་མཚུངས་ལྡན་གྱི་སྒོ་ནས་དུས་ཀུན་ཏུ་སྟེ་རྒྱུན་ཆགས་སུ་རྒྱས་པར་
འགྱུར་བའི་ཕྱིར་རོ། །དེ་ལ་དམིགས་པས་རྒྱས་པ་ནི་གང་ཞིག་སྲེད་པ་དང་ལྟ་བས་བདག་
གིར་བྱས་པ་དེ་ལ་ཆགས་སོགས་ཉོན་མོངས་རྣམས་རྒྱས་སུ་རུང་བའོ། །མཚུངས་ལྡན་གྱིས་
རྒྱས་པ་ནི་ཟག་པ་དང་ལྷན་ཅིག་འབྱུང་བའི་སེམས་སེམས་བྱུང་དང་། བདག་རྐྱེན་མིག་ལ་
སོགས་པ་རྣམས་ཟག་པ་དེ་དང་མཚུངས་པར་ལྡན་པ་དང་། རྟེན་བྱེད་པའི་སྒོ་ནས་རྒྱས་པ་
ཡིན་ནོ། །རྒྱས་ཚུལ་ནི་ཟག་པ་རྣམས་འདུས་བྱས་ཀྱི་རྐྱེན་དེ་དག་ལ་འཕྲོད་ཅིང་མཐུན་པའི་
ཕྱིར་རམ་རྐྱེན་དེ་དག་ཀྱང་ཟག་པ་ལ་འཕྲོད་ཅིང་མཐུན་པའི་སྒོ་ནས་རྒྱས་པ་ཡིན་ནོ། །ཟག་
མེད་ཇི་ལྟར་ཡིན་ཞེ་ན། ཟག་པ་ཉོན་མོངས་མེད་པའི་ཆོས་ནི་ལམ་གྱི་བདེན་པ་དང་། རྒྱུ་
རྐྱེན་གྱིས་འདུས་མ་བྱས་པ་རྣམ་པ་གསུམ་ཡང་ཡིན་སྟེ། དེ་དག་ལ་ཟག་པ་རྣམས་དམིགས་
མཚུངས་ཀྱིས་མི་རྒྱས་པའི་ཕྱིར། རྣམ་པ་གསུམ་གང་ཞེ་ན། ནམ་མཁའ་དང་ནི་སོ་སོར་
བརྟགས་འགོག་དང་བརྟགས་པ་མ་ཡིན་པའི་འགོག་པ་གཉིས་སོ། །
གཉིས་པ་རྒྱས་པར་གཏན་ལ་དབབ་པ་ལ་གཉིས། འདུས་མ་བྱས་རྒྱས་པར་བཤད་
པ། འདུས་བྱས་རྒྱས་པར་བཤད་པའོ། །
དང་པོ་ནི། འདུས་མ་བྱས་གསུམ་པོའི་ངོ་བོ་གང་ཞེ་ན། དེ་ལ་ནམ་མཁའི་མཚན་
ཉིད་ནི། རྟག་པ་གང་ཞིག །གང་ན་གཟུགས་ཀྱི་གོ་ཡོད་པས་མི་སྒྲིབ་པ་ཅན་ཡིན་ཏེ། བསྒྲིབ་བྱ་
སྒྲིབ་བྱེད་དང་བྲལ་ལ། གཟུགས་ཅན་གྱི་གོ་འབྱེད་པའི་ཕྱིར། སོ་སོར་བརྟགས་པས་འགོག་
པའི་མཚན་ཉིད་ནི། འདུས་མ་བྱས་རྟག་ཅིང་དགེ་རྫས་ཀྱི་འགོག་པ་གང་ཞིག །བར་ཆད་
མེད་ལམ་གྱི་ཟག་མེད་ཤེས་རབ་ཀྱི་སྟོབས་ཀྱིས་དགག་བྱ་ཟག་བཅས་དང་བྲལ་བའོ། །ཅི་
སོ་སོར་བརྟགས་འགོག་ཐམས་ཅད་རྫས་ཐ་དད་དམ་གཅིག་ཅེ་ན། སྤང་བྱ་རིས་ལྔ་པོ་སོ་སོ་
བ་ཡིན་པ་ལྟར། དེ་དག་གི་བྲལ་ཐོབ་ཀྱང་སོ་སོ་ཡིན་ཏེ། སྡུག་བསྔལ་འགོག་པ་ཀུན་
འབྱུང་འགོག་པ་ལས་ཐ་དད་པ་ལྟ་བུ་ཡིན་པའི་ཕྱིར། རྟག་རྫས་སོ་སོར་བརྟགས་མིན་གྱིས་

འགོག་པའི་མཚན་ཉིད་ནི། འདུས་མ་བྱས་མ་བསྒྲིབས་ལུང་མ་བསྟན་རྟག་རྫས་ཀྱི་འགོག་
པ་གང་ཞིག །རང་གི་དགག་བྱ་མ་འོངས་པ་རྣམས་ད་ལྟར་སྐྱེ་བ་ལ་རྐྱེན་མ་ཚང་བའི་སྟོབས་
ཀྱིས་གཏན་དུ་གེགས་བྱེད་པ་ནི་སོ་སོར་བརྟགས་འགོག་ལས་གཞན་པའི་སོ་སོར་བརྟགས་པ་
མིན་པས་འགོག་པ་ཡིན་ནོ། །གེགས་བྱེད་ཚུལ་ནི། དཔེར་ན། སྦྱོར་ལམ་བཟོད་པ་ཐོབ་
པས་ངན་སོང་དུ་འགྲོ་བའི་ས་བོན་མ་སྤངས་ཀྱང་རྐྱེན་མ་ཚང་བས་འགོག་པ་ཐོབ་པ་ལྟ་བུ་དང་།
ཡང་ན་གཟུགས་སྔོན་པོ་ལ་མིག་དང་ཡིད་གཡེང་བའི་ཚེ་ད་ལྟར་གྱི་གཟུགས་གཞན་དང་དྲི་རོ་
སོགས་ཡིད་དེའི་ངོར་མི་སྐྱེ་བའི་ཆོས་ཅན་དུ་བྱས་ཏེ་བརྟགས་མིན་ཐོབ་པ་ལྟ་བུའོ། །བྱེ་བྲག་
སྨྲ་བས་ནི། འདུས་མ་བྱས་གསུམ་པོ་དེ་རྫས་སུ་གྲུབ་སྟེ། ནམ་མཁའ་ནི་གོ་འབྱེད་པར་
བྱེད་པའི་ཕྱིར་དང་། བརྟགས་འགོག་གིས་ནི་རང་གི་དགག་བྱ་འགོག་པའི་ཕྱིར་དང་། བརྟགས་
མིན་གྱི་འགོག་པས་ནི་རང་གི་དགག་བྱ་སྐྱེ་བ་ལ་གེགས་བྱེད་པའི་ཕྱིར། དེ་ལྟ་མ་ཡིན་པར་
འདུས་མ་བྱས་མེད་ན་ཆོས་གང་དག་འདུས་བྱས་ཀྱང་རུང་། འདུས་མ་བྱས་ཀྱང་རུང་སྟེ། དེ་
ཐམས་ཅད་ཀྱི་མཆོག་ནི་མྱ་ངན་ལས་འདས་པའོ་ཞེས་གསུངས་ན། མེད་པའི་མཆོག་མེད་པའོ་
ཞེས་པ་ནི་སྔོན་མ་བྱུང་བའི་ཐ་སྙད་ངན་པའོ་ཞེས་པ་ལ། མདོ་སྡེ་པས་ནི། འདུས་མ་བྱས་
མེད་པ་མིན་གྱི། རྫས་སུ་མེད་པ་ཡིན་ཏེ། ནམ་མཁའ་ནི་ཐོགས་བཅས་ཀྱི་རེག་བྱ་དང་བྲལ་
ཙམ་དང་། བརྟགས་འགོག་ནི་རང་གི་དགག་བྱ་དང་བྲལ་ཙམ་ཡིན་པའི་ཕྱིར་དང་། བརྟགས་
མིན་གྱི་འགོག་པ་ནི་ཆོས་གང་ཞིག་རྐྱེན་མ་ཚང་བའི་དབང་གིས་མ་སྐྱེས་པ་ཙམ་ལ་བརྗོད་པའི་
ཕྱིར། ཞེས་གསུངས། །
གཉིས་པ་འདུས་བྱས་རྒྱས་པར་བཤད་པ་ལ་གཉིས། སྤྱིའི་དོན་དང་། གཞུང་གི་
དོན་ནོ། །
དང་པོ་ལ་གསུམ། གནས་བརྒྱད་ཀྱི་རྣམ་པར་གཞག་པ། བརྒྱད་པོ་དེ་དག་གི་འབྲེལ་
རྣམ་པར་གཞག་པ། གནས་གང་ན་བརྗོད་བྱ་གང་སྟོན་བསྟན་པའོ། །
དང་པོ་ནི། ཟག་བཅས་ཟག་པ་མེད་ཆོས་རྣམས། །ཞེས་པས་མདོར་བསྟན་ནས།
དེ་ཉིད་རྒྱས་པར་འཆད་པ་ལ་གནས་བརྒྱད་དེ། དེ་ལ་ཟག་བཅས་ཟག་མེད་སྤྱིར་བསྟན་
པའི་ཕྱིར་གནས་དང་པོ་གཉིས་བསྟན། ཟག་བཅས་བྱེ་བྲག་ཏུ་སྟོན་པའི་དབང་དུ་བྱས་ནས་
གནས་གསུམ་སྟེ། གང་ཀུན་ནས་ཉོན་མོངས་པ། གང་དུ་ཀུན་ནས་ཉོན་མོངས་པ། ཇི་

ལྟར་ཀུན་ནས་ཉོན་མོངས་པ་གསུམ་རིམ་པ་ལྟར། སེམས་ཅན་གྱི་འཇིག་རྟེན་ཁམས་གསུམ་
འགྲོ་བ་ལྔ་དང༌། སྣོད་ཀྱི་འཇིག་རྟེན་དང་། སྐྱེ་གནས་བཞི། རྟེན་འབྲེལ་ཡན་ལག་
བཅུ་གཉིས་སྟོན་པ་གནས་གསུམ་པ་དང༌། གང་གིས་ཀུན་ནས་ཉོན་མོངས་པར་བྱེད་པའི་
ཟག་བཅས་ཀྱི་ལས་དང་། ཉོན་མོངས་པའི་དབང་དུ་མཛད་ནས་གནས་བཞི་པ་དང་ལྔ་པ་
དང༌། ཟག་མེད་བྱེ་བྲག་ཏུ་སྟོན་པའི་དབང་དུ་མཛད་ནས་གནས་ཕྱི་མ་གསུམ་སྟེ། གང་
རྣམ་པར་བྱང་བའི་གང་ཟག་དང་། གང་དུ་རྣམ་པར་བྱང་བའི་གནས་དང་། ཇི་ལྟར་རྣམ་
པར་བྱང་བའི་མངོན་པར་རྟོགས་པའི་རིམ་པ་སྟོན་པ་གནས་དྲུག་པ་དང་། མདོ་ལས། ཉོན་
མོངས་པ་དག་ནི་ཡེ་ཤེས་ཀྱིས་གཞོམ་པར་བྱ་བ་ཡིན་ནོ། །ཞེས་འབྱུང་བས། གང་གིས་
རྣམ་པར་བྱང་བར་བྱེད་པ་གནས་བདུན་པ་དང་། མདོ་ལས། སེམས་མཉམ་པར་བཞག་
པས་ནི་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཞེས་འབྱུང་བས། ཡེ་ཤེས་རྟེན་བརྟེན་
པའི་དབང་དུ་མཛད་ནས་གནས་བརྒྱད་པ་སྙོམས་འཇུག་བསྟན་པ་ཡིན་ནོ། །
གཉིས་པ་བརྒྱད་པོ་དེ་དག་གི་འབྲེལ་རྣམ་པར་གཞག་པ་ནི། ཆོས་མངོན་པའི་བརྗོད་བྱ་
ཟག་བཅས་ཟག་མེད་སྟོན་པའི་དབང་དུ་མཛད་ནས་གནས་དང་པོ་བཤད་དོ། །དེར་མིང་ཙམ་
སྨོས་པའི་དབང་པོ་དང་འདུས་བྱས་ཀྱི་སྐྱེ་ཚུལ་རྒྱས་པར་བསྟན་པའི་ཕྱིར་དེའི་རྗེས་ལ་གནས་
གཉིས་པ་དང་། དེ་དག་ཏུ་ཁམས་གསུམ་གྱི་མིང་ཙམ་སྨོས་པ་རྒྱས་པར་བཤད་པའི་ཕྱིར་དུ་
དེའི་རྗེས་ལ་གནས་གསུམ་པ་དང་། ཁམས་གསུམ་བསྟན་པ་དེའི་རྒྱུ་དབང་ཕྱུག་ལ་སོགས་པ་
ཡིན་པ་བཀག་ནས་དངོས་སུ་ལས་ལས་བྱུང་ངོ་ཞེས་བསྟན་པའི་ཕྱིར་དེའི་རྗེས་ལ་གནས་བཞི་
པ་དང་། ལས་དེའང་ཀུན་ནས་སློང་བ་ནི་ཕྲ་རྒྱས་ཡིན་ནོ་ཞེས་བསྟན་པའི་ཕྱིར་དེའི་རྗེས་ལ་
གནས་ལྔ་པ་དང་། ཕྲ་རྒྱས་དེ་དག་སྤོང་བྱེད་ནི་ལམ་ཡིན་ནོ་ཞེས་བསྟན་པའི་ཕྱིར་དེའི་རྗེས་
ལ་གནས་དྲུག་པ་དང་། དེར་སྨོས་པའི་ཤེས་པ་བྱེ་བྲག་ཏུ་བསྟན་པའི་ཕྱིར་དེའི་རྗེས་ལ་གནས་
བདུན་པ་དང་། དེ་ལས་ནི་སངས་རྒྱས་ལ་ཐུན་མོང་མ་ཡིན་པ་དང་ཐུན་མོང་བའི་ཡོན་ཏན་
གཉིས་བསྟན་པ་ལས་ཐུན་མོང་བ་རྒྱས་པར་བཤད་པའི་ཕྱིར་དེའི་རྗེས་ལ་གནས་བརྒྱད་པ་
བསྟན་ཏོ། །
གསུམ་པ་གནས་གང་ན་བརྗོད་བྱ་གང་སྟོན་བསྟན་པ་ནི། གཞུང་གི་ཚིག་དོན་ལས་ཤེས་
པར་འགྱུར་རོ། ། ་

གཉིས་པ་གཞུང་གི་དོན་ལ་གནས་བརྒྱད་ཡོད་པ་ལས། །
དང་པོ་ཁམས་བསྟན་པའི་གནས་ལ་གསུམ། འདུས་བྱས་ཀྱི་ཕྱོགས། མིང་གི་རྣམ་
གྲངས། ཕུང་ཁམས་སྐྱེ་མཆེད་རྒྱས་པར་བཤད་པའོ། ། ། །
དང་པོ་ནི། སྔར། ལམ་མ་གཏོགས་པའི་འདུས་བྱས་རྣམས། །ཞེས་པའི་འདུས་
བྱས་གང་ཡིན་ཞེ་ན། རྒྱུ་རྐྱེན་དུ་མ་འདུས་ཤིང་ཕྲད་ནས་བྱས་པའི་ཆོས་རྣམས་ནི་གོང་དུ་
བཤད་པ་དེ་དག་སྟེ། ཟག་བཅས་དང་ལམ་གྱི་བདེན་པའོ། །ཀྱང་ཞེས་པ་ནི་འདུས་མ་
བྱས་ལ་དབྱེ་བ་ཡོད་པར་མ་ཟད་འདུས་བྱས་ལའང་དབྱེ་བ་ཡོད་ཅེས་པའི་དོན་ཏོ། །དེའང་
དབྱེ་ན་ལྔ་ཡོད་དེ། གཟུགས་དང་། ལ་སོགས་པས་བསྡུས་པ་ཚོར་བ། འདུ་ཤེས།
འདུ་བྱེད། རྣམ་ཤེས་ཀྱི་ཕུང་པོ་ལྔ་ཡོད་པའི་ཕྱིར་ཏེ། བྱིས་པ་ཕལ་ཆེར་རྣམ་ཤེས་ལ་
བདག་དང་། ཕྱི་ནང་གི་གཟུགས་ལ་བདག་དང་འབྲེལ་བ། ཚོར་བ་བདག་གིས་མྱང་བྱ། །
འདུ་ཤེས་ཐ་སྙད་འདོགས་བྱེད། འདུ་བྱེད་དགེ་བ་སོགས་པ་བྱེད་པར་འཛིན་པའི་ཕྱིར། །
གཉིས་པ་མིང་གི་རྣམ་གྲངས་ལ་གཉིས། སྤྱིར་འདུས་བྱས་ཀྱི་མིང་གི་རྣམ་གྲངས་དང་།
བྱེ་བྲག་ཏུ་ཟག་བཅས་ཀྱི་མིང་གི་རྣམ་གྲངས་སོ། །
དང་པོ་ནི། ཆོས་མངོན་པ་བ་རྣམས་མདོ་འཆད་པར་སྤྲོ་ན། མདོ་ལས། དུས་
དང་། གཏམ་གྱི་གཞི་དང་། ངེས་པར་འབྱུང་བཅས་དང་། གཞི་དང་བཅས་པ་ཞེས་
བཤད་ན། དེ་དག་གང་ཞེ་ན། དེ་དག་ནི་འདུས་བྱས་ཀྱི་མིང་གི་རྣམ་གྲངས་ཡིན་ལ།
འདུས་བྱས་ལ་དེ་དག་ཏུ་བརྗོད་པའི་རྒྱུ་མཚན་ནི། འདུས་བྱས་དེ་དག་ལ་དུས་ཞེས་བརྗོད་
པའི་རྒྱུ་མཚན་ཡོད་དེ། སྔར་སོང་ཟིན་པ་དང་། འགྲོ་བཞིན་པ་དང་། འགྲོ་བར་
འགྱུར་བ་ཡིན་པའི་ཕྱིར། གཏམ་གྱི་གཞི་ཞེས་བརྗོད་པའི་རྒྱུ་མཚན་ཡོད་དེ། གཏམ་ནི་
ལུང་དུ་སྟོན་པའི་སྒྲ་ཡིན། དེའི་གཞི་ནི་མིང་ཡིན་ལ། མིང་དོན་དང་བཅས་པར་སྟོན་
པའི་ཕྱིར། དེས་ན་གཏམ་གྱི་དངོས་ཀྱི་བརྗོད་བྱ་མིང་དང་། ཞེན་པའི་བརྗོད་བྱ་འདུས་
བྱས་ཐམས་ཅད་ཡིན་ནོ། །ཡང་ངེས་པར་འབྱུང་བཅས་ཡིན་ཏེ། གདོན་མི་ཟ་བར་ངེས་
པར་འབྱུང་བའི་ཕྱིར་ཏེ། ངེས་པར་འབྱུང་སའི་མྱ་ངན་ནི་འདུས་བྱས་ཡིན་ལ། དེ་ལས་
འདས་པ་ནི་འདུས་བྱས་ཀྱི་མཐའ་ཡིན་པའི་ཕྱིར་ངེས་པར་འབྱུང་བཅས་སོ། །འོ་ན། ལམ་
བདེན་ངེས་པར་འབྱུང་བཅས་ཇི་ལྟར་ཡིན་ཞེ་ན། ཡིན་ཏེ། ལྷག་མེད་དུ་མྱ་ངན་ལས་འདས་
12

པའི་ཚེ་ན་ངེས་པར་དོར་བྱ་ཡིན་པའི་ཕྱིར། ཡང་གཞི་དང་བཅས་པ་ཡིན་ཏེ། རྒྱུ་དང་བཅས་
པའི་ཕྱིར་ཏེ། གཞི་རྒྱུ་གཉིས་མིང་གི་རྣམ་གྲངས་ཡིན་པའི་ཕྱིར། །
གཉིས་པ་བྱེ་བྲག་ཟག་བཅས་ཀྱི་མིང་གི་རྣམ་གྲངས་ནི། མདོ་ལས། ཕུང་པོ་དང་།
འཐབ་བཅས་དང་། སྡུག་བསྔལ་དང་། ཀུན་འབྱུང་དང་། འཇིག་རྟེན་དང་། ལྟ་
གནས་དང་། སྲིད་པ་ཞེས་བཤད་ན། དེ་དག་གང་ཞེ་ན། དེ་དག་ནི་ཟག་བཅས་ཀྱི་
མིང་གི་རྣམ་གྲངས་ཏེ། རིམ་པ་བཞིན་དུ་ཟག་བཅས་ཀྱི་ཕུང་པོ་ལ་ཉེ་བར་ལེན་པ་ཞེས་བརྗོད་
པའི་རྒྱུ་མཚན་ཡོད་དེ། ཉེ་བར་ལེན་པ་ནི་ཉོན་མོངས་པ་ཡིན་ལ། དེ་ལས་བྱུང་བའི་ཕུང་
པོ་ཡིན་པའི་ཕྱིར། དཔེར་ན། རྩྭ་ལས་བྱུང་བའི་མེ་ལ་རྩྭའི་མེ་ཟེར་བ་བཞིན་ནོ། །ཡང་
འདུས་བྱས་དེ་དག་ལ་འཐབ་པ་དང་བཅས་པ་ཞེས་ཀྱང་བྱ་སྟེ། ཉོན་མོངས་པ་ནི་རང་གཞན་ལ་
གནོད་པས་འཐབ་པ་ཡིན་ལ། དེ་དམིགས་པ་དང་མཚུངས་ལྡན་གང་རུང་གིས་རྒྱས་པར་འགྱུར་
བའི་ཕྱིར། སྡུག་བསྔལ་ཡིན་ཏེ། སྡུག་བསྔལ་གསུམ་གང་རུང་དང་འབྲེལ་བའི་ཕྱིར། ཀུན་
འབྱུང་ཡིན་ཏེ། སྡུག་བསྔལ་ཀུན་ཏུ་འབྱུང་བའི་ཕྱིར། འཇིག་རྟེན་ཡིན་ཏེ། སྐད་ཅིག་
གིས་འཇིག་ཅིང་གཉེན་པོས་ཀྱང་འཇིག་པའི་ཕྱིར། ལྟ་གནས་ཡིན་ཏེ། ལྟ་བས་དམིགས་
ཤིང་རྒྱས་པར་འགྱུར་བའི་ཕྱིར། སྲིད་པའང་འདུས་བྱས་དེ་དག་ཡིན་ཏེ། སྐྱེ་འཆི་གཅིག་
ནས་གཅིག་ཏུ་བརྒྱུད་དེ་འཁོར་བའི་ཕྱིར། །
གསུམ་པ་ཕུང་ཁམས་སྐྱེ་མཆེད་རྒྱས་པར་བཤད་པ་ལ་གསུམ། ཕུང་ཁམས་སྐྱེ་མཆེད་
ཀྱི་རང་བཞིན། ཆོས་གཞན་བསྡུ་བའི་ཚུལ། ཁམས་དང་ལྡན་པའི་རབ་དབྱེའོ། །
དང་པོ་ལ་ལྔ། དངོས་དང། གསུམ་པོ་སོ་སོའི་སྒྲ་དོན་དགོས་པ་དང་བཅས་པ། ཚོར་
འདུ་གཉིས་ཕུང་པོ་ལོགས་སུ་འཇོག་པའི་རྒྱུ་མཚན། ཕུང་ཁམས་སྐྱེ་མཆེད་ཀྱི་གོ་རིམ་ངེས་ཚུལ།
སྐྱེ་མཆེད་གཉིས་ཀྱི་ངེས་པའོ། །
དང་པོ་ལ་བཞི། གཟུགས་ཕུང་གི་རྣམ་གཞག །ཕུང་པོ་བར་པ་གསུམ་གྱི་རྣམ་གཞག
རྣམ་ཤེས་ཀྱི་ཕུང་པོའི་རྣམ་གཞག །རྫས་ཆོས་ལ་དོགས་པ་གཅད་པའོ། །
དང་པོ་ལ་གཉིས། དངོས་དང་། དེ་དག་ཁམས་དང་སྐྱེ་མཆེད་དུ་བྱ་བའོ། །
དང་པོ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། གཟུགས་ལ་སོགས་པའི་ཕུང་པོ་ལྔ། །ཞེས་བཤད་ན། གཟུགས་ཀྱི་ཕུང་
13

པོ་དེ་གང་ཞེ་ན། གཟུགས་ཕུང་གི་མཚན་གཞི་ནི་མིག་རྣ་སོགས་དབང་པོ་ལྔ་དང་། གཟུགས་སྒྲ་
སོགས་ཡུལ་དོན་ལྟ་དང༌། རྣམ་པར་རིག་བྱེད་མིན་པའི་གཟུགས་ཏེ་བཅུ་གཅིག་གོ །མཚན་
ཉིད་ནི་གཟུགས་ཅན་ནང་ཕྲད་པས་སྔ་ཕྱི་མི་འདྲ་བ་རྣམ་པར་འགྱུར་བར་སྐྱེད་ཅིང་གཟུགས་སུ་
རུང་བའོ། །
གཉིས་པ་རྒྱས་བཤད་ལ་གསུམ། དབང་པོ་ལྔ་མཚན་ཉིད་ཀྱི་སྒོ་ནས་བསྟན་པ།
དོན་ལྔ་མཚན་གཞིའི་སྒོ་ནས་བསྟན་པ། རིག་བྱེད་མ་ཡིན་པའི་གཟུགས་བཤད་པའོ། །
དང་པོ་ནི། དབང་པོ་ལྔ་དང་། ཞེས་བཤད་ན། དབང་པོ་ལྔ་པོ་དེ་གང་ཞེ་ན། གཟུགས་
སོགས་ཡུལ་དེ་དག་རྣམས་ཀྱི་རྣམ་པ་མ་འདྲེས་པར་ཤེས་པར་བྱེད་པའི་ཤེས་པ་རྣམས་ཀྱི་རྟེན་
ནམ་གནས་ཀྱི་གཟུགས་ཅན་དང་བ་རྣམས་ནི་མིག་ལ་སོགས་པའི་དབང་པོ་ལྔ་ཡིན་ནོ། །མིག་
དབང་གི་མཚན་ཉིད་ནི་རང་ཡུལ་གཟུགས་ཀྱི་སྐྱེ་མཆེད་འཛིན་པའི་རྣམ་ཤེས་ཀྱི་བདག་རྐྱེན་དུ་
རུང་བ་གང་ཞིག་གཟུགས་དང་བའོ། །དེ་བཞིན་དུ་རྣ་དབང་ནི་རང་ཡུལ་སྒྲའི་སོགས་དབང་
པོ་ལྔ་ཀ་ལ་རིགས་འགྲེའོ། ། །
གཉིས་པ་དོན་ལྔ་མཚན་གཞིའི་སྒོ་ནས་བསྟན་པ་ནི། དོན་ལྔ། ཞེས་བཤད་ན།
དེ་དག་གང་ཡིན་ཞེ་ན། མིག་གི་ཡུལ་དུ་གྱུར་པའི་གཟུགས་ནི་བསྡུ་ན་རྣམ་པ་གཉིས་སུ་འདུ་སྟེ།
ཁ་དོག་གི་གཟུགས་དང་། དབྱིབས་ཀྱི་གཟུགས་གཉིས་སུ་འདུ་བའི་ཕྱིར། རྒྱས་པར་ཕྱེ་
ན་རྣམ་པ་ཉི་ཤུར་ཡོད་དེ། ཁ་དོག་གི་གཟུགས་བཅུ་གཉིས། དབྱིབས་ཀྱི་གཟུགས་བརྒྱད་
ཡོད་པའི་ཕྱིར། དང་པོ་གྲུབ་སྟེ། རྩ་བའི་ཁ་དོག་སྔོ་སེར་དཀར་དམར་བཞི་དང་། ཡན་
ལག་གི་ཁ་དོག་གྲིབ་མ་དང་ཉི་མ། སྣང་བ་དང་མུན་པ། སྤྲིན་དང་དུ་བ། རྡུལ་དང་
ཁུག་སྣ་རྣམས་སུ་ཡོད་པའི་ཕྱིར། ལྗང་གུ་དང་། ནག་པོ་དང་། དུད་ཀ་དང་། སྐྱེར་
ཁ་དང་། སྔོ་སྐྱ་རྣམས་ནི་དེ་དག་ཏུ་འདུས་སོ། །དབྱིབས་ཀྱི་གཟུགས་ནི་བརྒྱད་ཡོད་དེ།
རིང་བ་དང་ཐུང་བ། མཐོ་བ་དང་དམའ་བ། ལྷམ་པ་དང་ཟླུམ་པ། ཕྱ་ལེ་བ་དང་ཕྱ་
ལེ་བ་མ་ཡིན་པ་རྣམས་སུ་ཡོད་པའི་ཕྱིར། དེ་དག་ལས་རྡུལ་ནི་རླུང་འཚུབ་བོ། །ཁུག་སྣ་
ནི་ལྷོ་བུར་མའོ། །གྲིབ་མ་ནི་གཟུགས་རྣམས་སྣང་བའོ། །སྣང་མུན་ནི་འགལ་ཟླའོ། །གསལ་བ་
ནི་ཐམས་ཅད་དོ། །ལྷམ་པ་ནི་གྲུ་བཞིའོ། །ཟླུམ་པོ་ནི་རིལ་རིལ་པོའོ། །དབྱིབས་མཉམ་
པའམ་ངོས་ཡངས་པ་ནི་ཕྱ་ལེ་བ་དང༌། དེ་ལས་བཟློག་པ་ཕྱ་ལེ་བ་མ་ཡིན་པའོ། །གཞན་
DR

རྣམས་ཤེས་སླའོ། །སྒྲ་ནི་རྣམ་པ་བརྒྱད་ཡོད་དེ། །ཟིན་པའི་འབྱུང་བ་ལས་གྱུར་པའི་སྒྲ་
དང༌། མ་ཟིན་པའི་འབྱུང་བ་ལས་གྱུར་པའི་སྒྲ་གཉིས་ལས། དང་པོ་ལ་སེམས་ཅན་དུ་
སྟོན་པ་དང་མི་སྟོན་པ་གཉིས། སེམས་ཅན་དུ་སྟོན་པ་ལ་སྙན་པ་ཆོས་སྟོན་པའི་སྒྲ་དང་མི་
སྙན་པ་ཚིག་རྩུབ་སྨྲ་བའི་སྒྲ་ལྟ་བུ་གཉིས། སེམས་ཅན་དུ་མི་སྟོན་པ་ལ་སྙན་པ་ཕོག་རྡོག་
པའི་སྒྲ་ལྟ་བུ་དང་མི་སྙན་པ་ཁུ་ཚུར་རྡེག་པའི་སྒྲ་ལྟ་བུ་གཉིས། མ་ཟིན་པའི་འབྱུང་བ་ལས་
གྱུར་པའི་སྒྲ་ལ་སེམས་ཅན་དུ་སྟོན་མི་སྟོན་གཉིས་ལས། སེམས་ཅན་དུ་སྟོན་པ་ལ་སྙན་པ་
སྤྲུལ་པའི་གང་ཟག་གིས་ཆོས་སྟོན་པའི་སྒྲ་ལྟ་བུ་དང་མི་སྙན་པ་སྤྲུལ་པའི་གང་ཟག་གིས་ཚིག་
རྩུབ་སྨྲ་བའི་སྒྲ་ལྟ་བུ་གཉིས། དེ་འདྲའི་སེམས་ཅན་དུ་མི་སྟོན་པའི་སྒྲ་ལ་སྙན་པ་འཁར་རྔའི་
སྒྲ་ལྟ་བུ་དང་མི་སྙན་པ་བྲག་རལ་པའི་སྒྲ་ལྟ་བུ་གཉིས་ཡོད་པའི་ཕྱིར། རོ་ནི་རྣམ་པ་དྲུག་
ཡོད་དེ། མངར་བ་དང་སྐྱུར་བ་གཉིས། ཚ་བ་དང་ལན་ཚ་བ་གཉིས། སྐ་བ་དང་ཁ་
བ་གཉིས་རྣམས་སུ་ཡོད་པའི་ཕྱིར། དྲི་ལ་རྣམ་པ་བཞི་ཡོད་དེ། དྲི་ཞིམ་པ་དང་མི་ཞིམ་
པ། མཉམ་པ་དང་མི་མཉམ་པ་རྣམས་སུ་ཡོད་པའི་ཕྱིར། རེག་བྱ་བཅུ་གཅིག་ཡོད་དེ།
རྒྱུའི་རེག་བྱ་འབྱུང་བ་བཞི། འབྲས་བུའི་རེག་བྱ་འཇམ་རྩུབ་གཉིས། ལྕི་ཡང་གཉིས།
གྲང་བ་དང་བཀྲེས་སྐོམ་གཉིས་ཀྱི་བདག་ཉིད་རྣམས་སུ་ཡོད་པའི་ཕྱིར། དེ་ལ་གྲང་བ་ནི་ཆུ་
དང་རླུང་ཤས་ཆེ་བ་ལས་གྱུར་པའི་རེག་བྱ་དྲོ་བ་འདོད་པ་དང། བཀྲེས་པ་ནི་ཕོ་བའི་ནང་དུ་
རླུང་ཤས་ཆེ་བ་ལས་གྱུར་པའི་རེག་བྱ་ཟས་འདོད་པ་དང་། སྐོམ་པ་ནི་མེ་ཤས་ཆེ་བ་ལས་
གྱུར་པའི་རེག་བྱ་སྐོམ་འདོད་པའོ། །
གསུམ་པ་རྣམ་པར་རིག་བྱེད་མ་ཡིན་པའི་གཟུགས་བཤད་པ་ནི། རྣམ་རིག་བྱེད་
མིན། ཞེས་བཤད་ན། རྣམ་པར་རིག་བྱེད་མ་ཡིན་པའི་གཟུགས་དེ་གང་ཞེ་ན། དེ་
ནི་ཁྱད་པར་ལྔ་དང་ལྡན་པ་ཡིན་ཏེ། གནས་སྐབས་ཀྱི་ཁྱད་པར་རང་ཀུན་སློང་གི་སེམས་
ལས་གཞན་གཡེངས་བའི་སྐབས་སུའང་རིག་མིན་ཡོད་པས་དེས་རིག་བྱེད་ལས་ཁྱད་པར་དུ་
བྱེད་པ་དང་། སེམས་མེད་པ་ཡི་ཡང་སྟེ་འདུ་ཤེས་མེད་པ་དང་འགོག་པའི་སྙོམས་འཇུག་གི་
སྐབས་སུའང་རིག་མིན་ཡོད་པས། དེས་སེམས་སེམས་བྱུང་ལས་ཁྱད་པར་དུ་བྱེད་དོ། །ངོ་
བོའི་ཁྱད་པར་དགེ་བ་དང་མི་དགེ་བ་གང་རུང་ལས་ལུང་མ་བསྟན་མེད་དོ། །དུས་ཀྱི་ཁྱད་
པར་རྗེས་འབྲེལ་གང་སྟེ་རྒྱུན་འབྲེལ་བས་གཏོང་རྒྱུ་མ་བྱུང་གི་བར་དུ་འབྱུང་བའོ། །རྒྱུའི་

ཁྱད་པར་འབྱུང་བ་ཆེན་པོ་རྣམས་ཀྱིས་བསྐྱེད་པ་དང་། བརྟེན་པ་དང་། གནས་པ་དང་།
འཕེལ་བའི་རྒྱུར་བྱས་པའོ། །དེ་ལྟར་ཁྱད་པར་བཞི་ལྡན་དེ་ནི་རྣམ་པའམ་རང་གི་ཀུན་སློང་
གཞན་ལ་རིག་པར་བྱེད་པ་མིན་པའི་གཟུགས་སུ་བྱེ་སྨྲ་ལྟར་སློབ་དཔོན་བརྗོད་དོ། །འབྱུང་
བ་དེ་གང་ཡིན་ཞེ་ན། འབྲས་གཟུགས་སྣ་ཚོགས་འབྱུང་བས་ན་འབྱུང་བ་དག་ནི་རང་རང་
གི་མཚན་ཉིད་དང་རྒྱུར་བྱས་པའི་གཟུགས་འཛིན་པས་ན་སའི་ཁམས་དང་། ཆུའི་ཁམས་དང་།
མེའི་ཁམས་དང་། རླུང་གི་ཁམས་རྣམས་སོ། །དེ་དག་གི་ལས་གང་ཞེ་ན། སའི་ཁམས་
ཀྱིས་འབྲས་གཟུགས་རྣམས་མི་ལྷུང་བར་འཛིན་པ་དང་། ལ་སོགས་པ་ཆུས་མི་འགྱེས་པར་
སྡུད་པ་དང་། མེས་སྨིན་པར་བྱེད་པ་དང༌། རླུང་གིས་འཕེལ་བར་བྱེད་པ་ནི་བྱེད་ལས་
སུ་གྲུབ་པ་ཡིན་ནོ། །དེ་དག་གི་མཚན་ཉིད་གང་ཞེ་ན། སྲུ་ཞིང་འཐས་པ་སའི་མཚན་ཉིད།
རླན་ཞིང་གཤེར་བ་ཆུའི་མཚན་ཉིད། རྡོ་བ་ཉིད་མེའི་མཚན་ཉིད། ཡང་ཞིང་གཡོ་བ་རླུང་གི་
མཚན་ཉིད་རྣམས་སོ། །འོ་ན། འཇིག་རྟེན་པ་རྣམས་ཀྱིས་ས་དང་མེ་མཐོང་ངོ་ཞེས་པ་དང་
འདིར་སྲ་གཤེར་སོགས་རེག་བྱར་བཤད་པ་འགལ་ལོ་ཞེ་ན། གསུང་རབ་ལས་རེག་བྱར་བཤད་
པ་ཡིན་ཡང་། འཇིག་རྟེན་པ་རྣམས་ཀྱིས་ནི་འདོད་རྒྱལ་གྱི་ཐ་སྙད་དུ་ཁ་དོག་དང་དབྱིབས་
ལ་ས་ཞེས་བྱ་བའི་སྒྲ་བརྗོད་དེ། ས་དཀར་པོ་དང་གྲུ་བཞི་ལ་སོགས་པར་གྲགས་པའི་ཕྱིར།
དེར་མ་ཟད། ཆུ་སྔོན་པོ་རིང་དུ་འབབས་པ་དང༌། མེ་དམར་པོ་གྱེན་དུ་འབར་བ་ལ་
སོགས་པ་ཡང་འཇིག་རྟེན་ལ་གྲགས་པ་ཡིན་ནོ། །རླུང་གི་ཚོགས་ཀྱི་ཁམས་ནི་འཇིག་རྟེན་
པ་རེག་བྱ་ཉིད་ལ་རླུང་ཡིན་པར་བརྗོད་པའང་ཡོད་དེ། རླུང་ལུས་ལ་རེག་གོ་ཞེས་གྲགས་པའི་
ཕྱིར། འཇིག་རྟེན་པ་ཁ་ཅིག་ནི་ཁ་དོག་དང་དབྱིབས་ལ་ས་ཞེས་བརྗོད་པ་དེ་དང་འདྲ་བའང་
ཡིན་ཏེ། རླུང་སྔོན་པོ་དང་རླུང་པོ་ལངས་ཞེས་འཇིག་རྟེན་ལ་གྲགས་པའི་ཕྱིར། གཉིས་
པ་དབང་དོན་དེ་དག་སྐྱེ་མཆེད་དང་ཁམས་སུ་བྱ་བ་ནི། སྔར་བསྟན་པའི་མིག་སོགས་དབང་པོ་
ལྔ་དང་གཟུགས་སོགས་དོན་ལྔ་པོ་དེ་དག་ཁོ་ན་ལ་སྐྱེ་མཆེད་བཤད་པའི་སྐབས་སུ་མིག་གི་སྐྱེ་
མཆེད་སོགས་གཟུགས་ཅན་གྱི་སྐྱེ་མཆེད་བཅུར་གསུངས་ཏེ། ཉེར་སྤྱོད་སྐྱེ་བའི་སྒོ་འབྱེད་པའི་
ཕྱིར་དང་། ཁམས་བཤད་པའི་སྐབས་སུ་ནི་གཟུགས་ཅན་གྱི་ཁམས་བཅུར་འདོད་དེ། ཉེར་
སྤྱོད་འཛིན་པའམ་རིགས་ཀྱི་ཆ་ནས་འཇོག་པའི་ཕྱིར། གཉིས་པ་ཕུང་པོ་བར་པ་གསུམ་གྱི་
རྣམ་གཞག་ལ། ཚོར་བའི་མཚན་ཉིད་ནི་བློ་གང་ཞིག་རང་སྟོབས་ཀྱིས་རང་ཡུལ་དོན་གྱི་ཁྱད་

པར་མྱོང་བའོ། །མཚན་གཞི་ནི་བདེ་སྡུག་བཏང་སྙོམས་གསུམ་མོ། །འདུ་ཤེས་ཀྱི་མཚན་
ཉིད་ནི་བློ་གང་ཞིག་རང་ཡུལ་སྔོ་སེར་སོགས་ཀྱི་མཚན་མ་མ་འདྲེས་པར་འཛིན་པའི་བདག་
ཉིད་དོ། །མཚན་གཞི་ནི་རྟེན་གྱི་སྒོ་ནས་དབྱེ་ན་འདུ་ཤེས་ཀྱི་ཚོགས་དྲུག་གོ །འདུ་བྱེད་
ཀྱི་མཚན་ཉིད་ནི་གཟུགས། ཚོར་བ། འདུ་ཤེས། རྣམ་ཤེས་ཀྱི་ཕུང་པོ་བཞི་ལས་
གཞན་པའི་འདུས་བྱས་གང་ཡིན་པའོ། །མཚན་གཞི་ནི་ཚོར་འདུ་ལས་གཞན་པའི་སེམས་
བྱུང་རྣམས་མཚུངས་ལྡན་གྱི་འདུ་བྱེད་དང༌། ཐོབ་པ་སོགས་མཚུངས་པར་མི་ལྡན་པའི་འདུ་
བྱེད་དོ། །འོ་ན། སེམས་སེམས་བྱུང་གཅིག་གམ་ཐ་དད་ཅེ་ན། ཐ་དད་དེ། དོན་
གྱི་ངོ་བོ་རང་སྟོབས་ཀྱིས་མཐོང་བ་ནི་སེམས་དང་། ཁྱད་པར་རང་སྟོབས་ཀྱིས་མཐོང་བ་ནི་
སེམས་ལས་བྱུང་བ་ཡིན་པའི་ཕྱིར། འོ་ན། དེ་དག་ཁམས་དང་སྐྱེ་མཆེད་གང་དུ་བསྡུ་ཞེ་
ན། ཚོར་འདུ་འདུ་བྱེད་དེ་གསུམ་རྣམ་པར་རིག་བྱེད་མིན་པའི་གཟུགས་དང་། སྔར་བཤད་
པའི་འདུས་མ་བྱས་སོ་སོར་བརྟགས་འགོག །སོ་སོར་བརྟགས་མིན། ནམ་མཁའ་རྣམས་དང་
བཅས་པའི་ཆོས་བདུན་པོ་དེ་ནི་སྐྱེ་མཆེད་བརྗོད་པའི་སྐབས་སུ་ཆོས་ཀྱི་སྐྱེ་མཆེད་དང་། ཁམས་
བརྗོད་པའི་སྐབས་སུ་ཆོས་ཀྱི་ཁམས་ཞེས་བྱའོ། །
གསུམ་པ་རྣམ་ཤེས་ཀྱི་ཕུང་པོའི་རྣམ་གཞག་ལ། ། རྣམ་ཤེས་ཀྱི་ཕུང་པོའི་མཚན་ཉིད་
ནི་ཡུལ་གྱི་ངོ་བོ་རང་སྟོབས་ཀྱིས་སོ་སོར་རྣམ་པར་རིག་པའོ། །དབྱེ་ན། འདིར་རྣམ་ཤེས་
ཚོགས་དྲུག་ཏུ་འདོད་ལ། སེམས་ཙམ་པ་ནི་དམིགས་པ་ཕྱི་ནང་ཐམས་ཅད་ལ་དམིགས་ཏེ་
རྣམ་པ་མི་གསལ་ཞིང་མ་ཆད་པར་འཛིན་པ་ཀུན་གཞིའི་རྣམ་ཤེས་དང་། དེ་ཉིད་ལ་དམིགས་
ནས་ངར་འཛིན་པ་ཉོན་ཡིད་དང་ཚོགས་བརྒྱད་དུ་འདོད་དོ། །སྐྱེ་མཆེད་བཅུ་གཉིས་ཀྱི་ནང་
ནས་ཡིད་ཀྱི་སྐྱེ་མཆེད་ཀྱང་རྣམ་ཤེས་ཀྱི་ཕུང་པོ་དེ་ཉིད་ཡིན་ཏེ། ཉེར་སྤྱོད་སྐྱེ་བའི་སྒོའང་ཡིན་
པའི་ཕྱིར། རྣམ་ཤེས་ཀྱི་ཕུང་པོ་དེ་ཉིད་སེམས་ཀྱི་ཁམས་བདུན་དག་ཏུའང་འདོད་པ་ཡིན་
ཏེ། མིག་གི་རྣམ་པར་ཤེས་པའི་ཁམས་ནས་ཡིད་ཀྱི་རྣམ་པར་ཤེས་པའི་ཁམས་ཀྱི་བར་
དྲུག་དང༌། ཡིད་ཀྱི་ཁམས་སུ་གཞག་པའི་ཕྱིར། འོ་ན། ཡིད་ཀྱི་ཁམས་གང་ཞེ་ན།
མིག་གི་རྣམ་ཤེས་སོགས་དྲུག་པོ་དེ་དག་ལས་རྫས་ཐ་དད་པ་གཞན་ནི་མེད་ཀྱི། དེ་དག་
ལས་འདས་མ་ཐག་པ་ཡི་གནས་སྐབས་ཀྱི་རྣམ་པར་ཤེས་པ་གང་ཡིན་པ་དེ་ལ་བཏགས་ནས་
ཡིད་ཀྱི་ཁམས་ཞེས་བརྗོད་དོ།། །།

བཞི་པ་རྫས་ཆོས་ལ་དོགས་པ་གཅད་པ་ནི། ཁམས་བཅོ་བརྒྱད་དུ་གྲངས་མ་ངེས་
པར་ཐལ། ཡིད་ཀྱི་ཁམས་དང་རྣམ་ཤེས་ཀྱི་ཁམས་ཕན་ཚུན་གཅིག་གི་ནང་དུ་གཅིག་འདུས་
པས་ཁམས་བཅུ་གཉིས་དང་བཅུ་བདུན་གང་རུང་དུ་འགྱུར་བའི་ཕྱིར་ཞེ་ན། སྐྱོན་མེད་དེ།
རྣམ་ཤེས་དང་པོ་ལྔ་ལ་རྟེན་དབང་པོ་མི་འདྲ་བ་རེ་རེ་ཡོད་ལ། ཡིད་ཤེས་ལ་དེ་བདག་རྐྱེན་
དབང་པོ་མེད་པས་དོན་གྱིས་དྲུག་པ་ཡིད་ཀྱི་རྣམ་པར་ཤེས་པའི་བདག་རྐྱེན་གྱི་རྟེན་དབང་པོ་ནི་
ཡོད་དོ་ཞེས་རབ་ཏུ་བསྒྲུབ་པའི་ཕྱིར་དུ་ཡིད་ཁམས་སོ་སོར་ཕྱེ་ནས་ཁམས་ནི་བཅོ་བརྒྱད་དག་
ཏུ་འདོད་པའི་ཕྱིར། ཕུང་པོས་འདུས་བྱས་དང་། སྐྱེ་མཆེད་དང༌། ཁམས་ཀྱིས་ཆོས་
ཐམས་ཅད་བསྡུས་པ་ནི་མང་པོས་བསྡུས་པ་ཡིན་མོད། དེ་བས་ཀྱང་ཉུང་བས་ཆོས་ཐམས་ཅད་
བསྡུས་པ་ཡོད་དམ་ཞེ་ན། ཡོད་དེ། གཟུགས་ཀྱི་ཕུང་པོ་དང་ནི་ཡིད་ཀྱི་སྐྱེ་མཆེད་དང་།
ཆོས་ཀྱི་ཁམས་གཅིག་སྟེ། གསུམ་པོ་དེ་དག་གིས་ནི་ཐམས་ཅད་བསྡུས་པའི་ཕྱིར། བསྡུ་
ཚུལ་ཇི་ལྟར་ཞེ་ན། གཟུགས་ཕུང་གིས་གཟུགས་ཕུང་དང་། གཟུགས་ཅན་གྱི་ཁམས་བཅུ་
དང་། གཟུགས་ཅན་གྱི་སྐྱེ་མཆེད་བཅུ་དང་། ཆོས་ཁམས་ཀྱི་ཕྱོགས་གཅིག་རྣམ་རིག་
མིན་གཟུགས་བསྡུས་པའི་ཕྱིར་དང་། ཡིད་ཀྱི་སྐྱེ་མཆེད་ཀྱིས་རྣམ་ཤེས་ཀྱི་ཕུང་པོ་དང་།
ཡིད་ཀྱི་སྐྱེ་མཆེད་དང་། སེམས་ཀྱི་ཁམས་བདུན་བསྡུས་པའི་ཕྱིར་དང་། ཆོས་ཁམས་
ཀྱིས་ཆོས་ཁམས་ཀྱི་ཕྱོགས་གཅིག་རིག་མིན་གཟུགས་དང་། ཚོར་འདུ་འདུ་བྱེད་ཀྱི་ཕུང་པོ་
གསུམ་དང་། ཆོས་ཀྱི་སྐྱེ་མཆེད་དང་། ཆོས་ཀྱི་ཁམས་རྣམས་བསྡུས་པའི་ཕྱིར་རོ། །སྡུད་
བྱེད་དང་བསྡུ་བྱ་གཅིག་གམ་ཐ་དད་ཅེ་ན། རྫས་ཐ་དད་མིན་ཏེ། སྡུད་བྱེད་གསུམ་པོས་
བསྡུ་བྱ་རྣམས་སྡུད་བྱེད་རང་གི་ངོ་བོ་ཡིན་པ་ཉིད་ཀྱིས་བསྡུས་པ་ཡིན་ཏེ། སྡུད་བྱེད་གསུམ་
ལས་གཞན་གྱི་དངོས་པོའི་ཆོས་ཡོད་པ་དང་མི་ལྡན་པའི་ཕྱིར། བསྡུ་དངོས་བཞིས་འཁོར་
བསྡུས་པ་ལྟ་བུ་མ་ཡིན་གྱི། སྒྲས་ཉན་བྱ་བསྡུས་པ་ལྟ་བུ་ཡིན་ནོ། །མིག་རྣ་སྣ་གསུམ་
གཉིས་གཉིས་ཡོད་པས་ཁམས་ཉི་ཤུ་རྩ་གཅིག་ཏུ་ཐལ་ལོ་ཞེ་ན། མི་འགྱུར་ཏེ། མིག་
དང་། ལ་སོགས་པ་རྣ་བ་དང་། སྣ་དག་ལ་གཉིས་གཉིས་ཡོད་མོད་ཀྱི། འོན་ཀྱང་
མིག་གཉིས་ཀའང་རང་ཡུལ་གཟུགས་འཛིན་རྣམ་ཤེས་ཀྱི་རྟེན་གཟུགས་དང་བར་རིགས་འདྲ་
བའི་ཕྱིར་དང༌། སྤྱོད་ཡུལ་གཟུགས་སུ་འདྲ་བའི་ཕྱིར་དང་། འབྲས་བུ་མིག་གི་རྣམ་པར་
ཤེས་པ་གཅིག་སྐྱེ་བའི་དབང་པོ་གཟུགས་ཅན་དུ་འདུ་བའི་ཕྱིར་ན་མིག་གི་ཁམས་ཞེས་གཅིག་

ཉིད་དུ་བཤད་པ་ཡིན་ནོ། །དེས་རྣ་བ་དང་སྣ་གཉིས་ལའང་རིགས་འགྲེའོ། །འོ་ན།
དགོས་མེད་དུ་འགྱུར་རོ་ཞེ་ན། མི་འགྱུར་ཏེ། རྟེན་གྱི་ལུས་མཛེས་པར་བྱ་བའི་ཕྱིར་ན་
གཉིས་གཉིས་བྱུང་བ་ཡིན་ནོ། །དེའང་འདི་ལྟར། ཐོག་མ་མེད་པ་ནས་སེམས་ཅན་རྣམས་དེ་
ལྟ་བུ་དག་ལ་ཀུན་ཏུ་སྲེད་པས་ལས་བསགས་པའི་དབང་གིས་འབྱུང་གི །འདོད་པ་ཙམ་གྱིས་
རང་དགར་འབྱུང་བ་མིན་ནོ། །
གཉིས་པ་གསུམ་པོ་སོ་སོའི་སྒྲ་དོན་དགོས་པ་དང་བཅས་པ་ནི། ཅིའི་ཕྱིར་ཕུང་ཁམས་
སྐྱེ་མཆེད་ཅེས་བྱ་ཞེ་ན། དངོས་པོའི་ཆོས་དུ་མ་ཚོགས་ཤིང་འདུས་ནས་སྤུངས་པ་དང༌། སེམས་
སེམས་བྱུང་སྐྱེ་ཞིང་མཆེད་པའི་སྒོ་བྱེད་པ་དང་། རིགས་ཀྱི་དོན་ནི་གསེར་དངུལ་སོགས་རིགས་
མང་པོ་ཡོད་པའི་རི་དེ་ལ་ཁམས་ཞེས་བརྗོད་པ་བཞིན་དུ། འདིར་ཡང་རྒྱུད་གཅིག་ལ་རིགས་
བཅོ་བརྒྱད་ཡོད་པས་ན་ཁམས་ཞེས་དང་། ཡང་ན་རང་རང་གི་རིགས་འདྲ་ཕྱི་མ་སྐལ་མཉམ་གྱི་
རྒྱུ་བྱེད་པས་ན་རིགས་ཞེས་བརྗོད་དོ། དེ་ལ་མིག་སོགས་དྲུག་ནི་བདག་རྐྱེན་གྱིས་ཉེར་སྤྱོད་
སྐྱེ་བའི་སྒོ་ཡིན་ལ། གཟུགས་སོགས་དྲུག་ནི་དམིགས་རྐྱེན་གྱིས་ཉེར་སྤྱོད་སྐྱེ་བའི་སྒོ་ཡིན་
ནོ། །དེ་ལྟ་ན་རིམ་པ་བཞིན་དུ་ཕུང་པོ་དང་། སྐྱེ་མཆེད་དང༌། ཁམས་རྣམས་རྒྱུ་
མཚན་སྤངས་པས་དང་། ཉེར་སྤྱོད་སྐྱེ་བའི་སྒོ་དང་། རིགས་སམ་རྒྱུའི་སྒོ་ནས་བསྟན་པ་
ཡིན་ནོ། །འོ་ན། དེ་དག་རེ་རེས་ཀྱང་འདུས་བྱས་དང་ཆོས་ཐམས་ཅད་བསྡུས་པ་ཡིན་
ན། ཕུང་ཁམས་སྐྱེ་མཆེད་གསུམ་དུ་ཅིའི་ཕྱིར་བསྟན་ཞེ་ན། རྨོངས་པ་གསུམ་བཟློག་པའི་
ཕྱིར་ཡང་བསྟན་ཏོ། །སེམས་བྱུང་ལ་རིལ་པོ་གཅིག་འཛིན་པའི་རྨོངས་པ་བཟློག་ཕྱིར་དུ་
ཕུང་པོ་ལྔ་གསུངས་པའི་ཕྱིར་ཏེ། ཚོར་བ་སོགས་གསུམ་དུ་ཕྱེ་བའི་ཕྱིར། གཟུགས་ལ་
རིལ་པོར་འཛིན་པའི་གཉེན་པོར་གཟུགས་ཅན་གྱི་སྐྱེ་མཆེད་བཅུ་དང་། གཟུགས་དང་རྣམ་
ཤེས་ལ་རིལ་པོར་འཛིན་པའི་རྨོངས་པ་བཟློག་ཕྱིར་ཁམས་བཅོ་བརྒྱད་གསུངས་ཏེ། གཟུགས་
ལ་ཁམས་བཅུ་དང་རྣམ་ཤེས་ལ་ཁམས་བདུན་དུ་ཕྱེ་བའི་ཕྱིར། ཡང་དབང་པོ་རྣོ་འབྲིང་རྟུལ་
པོའི་དབང་དུ་བྱས་ནས་དེ་གསུམ་དང་། ཡང་འདོད་པ་ཚིག་བསྡུས་པ་དང་། འབྲིང་དང་།
རྒྱས་པར་དགའ་བ་རྣམ་པ་གསུམ་གྱི་ཕྱིར་ཡང་ཕུང་པོ་ལ་སོགས་པ་གསུམ་པོ་བསྟན་པ་ཡིན་
ནོ། །ཅིའི་ཕྱིར་ཕུང་པོ་ལྔ་ཉིད་དུ་ངེས་ཤེ་ན། ངེས་ཏེ། རེ་ཞིག་གཟུགས་དང་དེ་མ་
ཡིན་པ་གཉིས་སུ་དངོས་པོར་ངེས་ལ། གཟུགས་མིན་པ་ལ་སེམས་དང་སེམས་མིན་པ་གཉིས་སུ་

ངེས་ཤིང་། གཟུགས་དང་སེམས་མིན་པ་ནི་ཚོར་བ་ལ་སོགས་པའི་ཕུང་པོ་གསུམ་དུ་ངེས་པའི་
ཕྱིར། །
གསུམ་པ་ཚོར་འདུ་གཉིས་ཕུང་པོ་ལོགས་སུ་འཇོག་པའི་རྒྱུ་མཚན་ནི། ཡང་ཅིའི་ཕྱིར་
སེམས་བྱུང་གཞན་རྣམས་འདུ་བྱེད་ཀྱི་ནང་དུ་བསྡུས་ལ། ཚོར་འདུ་གཉིས་འདུ་བྱེད་ཀྱི་ཕུང་
པོ་ལས་ལོགས་ཤིག་ཏུ་གཞག་ཅེ་ན། ཚོར་འདུ་གཉིས་ནི་ཁྱིམ་པ་དང་རབ་བྱུང་གི་ཕྱོགས་
གཉིས་ཀའི་རྩོད་པའི་རྩ་བར་གྱུར་པ་ཡིན་ཏེ། ཁྱིམ་པ་རྣམས་ཚོར་བ་དེའི་རོ་མྱོང་འདོད་
པས་ནོར་དང་ཞིང་འབྲོག་བུད་མེད་ཀྱི་དོན་ལ་རྩོད་ཅིང་། རབ་བྱུང་རྣམས་རང་གཞན་གྱི་
གྲུབ་མཐའ་ལ་བཟང་ངན་དུ་འདུ་ཤེས་ནས་དགག་སྒྲུབ་ཀྱིས་རྩོད་པའི་ཕྱིར་དང༌། དེར་མ་
ཟད་བདེ་ཚོར་ལ་ཆགས་པས་ལས་ངན་གསོག་ཅིང་། དེའང་གཙང་བདེ་སོགས་འདུ་ཤེས་
ཕྱིན་ཅི་ལོག་ལས་བྱུང་བས་འཁོར་བའི་རྒྱུའི་གཙོ་བོ་ཡིན་པའི་ཕྱིར་དང་། འོག་ནས་བཤད་
པའི་རགས་པ་སོགས་ཀྱི་རིམ་པར་སྟོན་པའི་རྒྱུའི་མཚན་བཞི་ཡོད་པའི་ཕྱིར་ཡང་སེམས་ལས་
བྱུང་བ་གཞན་རྣམས་ལས་ཚོར་བ་དང་འདུ་ཤེས་ནི་ལོགས་ཤིག་ཏུ་ཕུང་པོར་བཅོམ་ལྡན་འདས་
ཀྱིས་རྣམ་པར་བཞག་པ་ཡིན་ནོ། །ཡང་ཅིའི་ཕྱིར་སྐྱེ་མཆེད་དང་ཁམས་དག་ཏུ་འདུས་མ་
བྱས་བཤད་ལ། ཕུང་པོར་མ་བཤད་ཅེ་ན། ཕུང་པོ་ལྔ་དག་ཏུ་འདུས་མ་བྱས་མ་བཤད་
དེ། འདུས་མ་བྱས་ཕུང་པོའི་དོན་དུ་སྤུངས་པར་མི་རུང་ཞིང་། མཚན་ཉིད་དང་མི་ལྡན་
པའི་ཕྱིར་དང་། ཕུང་པོ་དྲུག་པར་བཞག་ནའང་མི་རུང་ཞིང་། དུས་ཀྱིས་མ་བསྡུས་པའི་
ཕྱིར་མ་བཤད་པ་ཡིན་ནོ། ། ༢ མ་
བཞི་པ་ཕུང་ཁམས་སྐྱེ་མཆེད་ཀྱི་གོ་རིམ་ངེས་ཚུལ་ནི། འོ་ན། ཕུང་པོ་ལྔའི་གོ་
རིམ་འདི་ལྟར་སྟོན་པའི་རྒྱུ་མཚན་ཅི་ཡིན་ཞེ་ན། ཕུང་པོ་ལྔའི་གོ་རིམ་ནི་ཕྲ་རགས་ཀྱི་སྒོ་
ནས་བསྟན་པ་ཡིན་ཏེ། གཟུགས་ཕལ་ཆེ་བ་ཐོགས་བཅས་ཡིན་ཞིང་རགས་པས་དང་པོར་
བསྟན། གཟུགས་ཅན་མིན་པའི་ནང་ནས་ངའི་ལག་པས་ཚོར། རྐང་པས་ཚོར་ཞེས་ཚོར་
བ་རགས་པས་ཚོར་བ་དང་། དེ་ནས་མཚན་མར་འཛིན་པས་འདུ་ཤེས་རགས། དེ་ནས་
བདག་བདེ་བར་གྱུར་ཅིག །སྡུག་བསྔལ་བར་མ་གྱུར་ཅིག་ཅེས་འདུ་བྱེད་རགས། རྣམ་
པར་ཤེས་པ་དོན་གྱི་ངོ་བོ་ཙམ་རིག་པས་ཕྲ་བའི་ཕྱིར། ཡང་ན་ཀུན་ནས་ཉོན་མོངས་སྐྱེ་བའི་
རིམ་པ་དང་མཐུན་པར་བསྟན་ཏེ། ཐོག་མ་མེད་པ་ནས་སྐྱེ་བོ་དག་གཟུགས་ལ་དགའ་བས་

ཐོག་མར་གཟུགས་ལ་བལྟ། གཟུགས་མཛེས་མི་མཛེས་ལས་ཚོར་བ་བདེ་སྡུག་འབྱུང༌། དེ་
ལས་འདུ་ཤེས་ཕྱིན་ཅི་ལོག་འབྱུང་། དེ་ལས་འདུ་བྱེད་ཆགས་སྡང་འབྱུང་། དེ་ལས་སེམས་
ཀུན་ནས་ཉོན་མོངས་པར་བྱེད་པའི་ཕྱིར། ཡང་ན་ཟས་ལ་ལོངས་སྤྱོད་པའི་ཚེ་ཟས་ཀྱི་སྣོད་
དང༌། སོགས་སྒྲས་ཟས་དང་། བྱན་པོ་དང་། ལག་བདེ་བ་དང༌། ཟབ་པོའི་རིམ་
པ་ལྟར་དོན་ཡང་བསྟན་ཏེ། གཟུགས་ནི་སྣོད་ལྟ་བུ། ཚོར་བ་ཟས། འདུ་ཤེས་བྱན་
པོ། འདུ་བྱེད་ལག་བདེ་བ། རྣམ་ཤེས་ཟབ་པོ་ལྟ་བུ་ཡིན་པའི་ཕྱིར། ཡང་ན་ཁམས་ཀྱི་
རིམ་པ་ཇི་ལྟ་བ་བཞིན་དུ་བསྟན་ཏེ། འདོད་ཁམས་པ་རྣམས་ཡོན་ཏན་གཟུགས་ཀྱིས་རབ་
ཏུ་ཕྱེ་བ་དང་། བསམ་གཏན་པ་རྣམས་ཚོར་བ་དང་། གཟུགས་མེད་དང་པོ་གསུམ་འདུ་
ཤེས་དང་། སྲིད་རྩེ་བ་རྣམས་འདུ་བྱེད་ཀྱིས་རབ་ཏུ་ཕྱེ་བ་ཡིན་པའི་ཕྱིར་དང་། རྣམ་པར་
ཤེས་པ་ཐམས་ཅད་ལ་གནས་པའི་ཕྱིར། ཡང་དབང་པོ་དྲུག་ལས་མིག་སོགས་དབང་པོ་ལྔ་
དང་པོར་སྟོན་པའི་རྒྱུ་མཚན་ཡོད་དེ། རང་ཡུལ་ད་ལྟ་བའི་དོན་འཛིན་ཡུལ་ཅན་ཡིན་པའི་ཕྱིར།
ཡིད་ཕྱིས་སྟོན་པའི་རྒྱུ་མཚན་ཡོད་དེ། དུས་གསུམ་གའི་ཡུལ་ཅན་ཡིན་པའི་ཕྱིར་དང་། འདུས་
མ་བྱས་ལ་དམིགས་པས་རྟོགས་དཀའ་བའི་ཕྱིར། དེའི་ནང་ནས་མིག་སོགས་བཞི་དང་པོར་
སྟོན་པའི་རྒྱུ་མཚན་ཡོད་དེ། འབྱུང་བ་ལས་གྱུར་པའི་དོན་ཡུལ་དུ་བྱེད་པའི་ཕྱིར། ལུས་
ཕྱིས་སྟོན་པའི་རྒྱུ་མཚན་ཡོད་དེ། འབྱུང་བ་དང་འབྱུང་ཚུར་གཉིས་ཀ་ཡུལ་དུ་བྱེད་པའི་ཕྱིར།།
གཞན་བཞི་པོའི་ནང་ནས་མིག་དང་རྣ་བ་གཉིས་ནི་དང་པོར་སྟོན་པའི་རྒྱུ་མཚན་ཡོད་དེ། དེ་
གཉིས་ཡུལ་རིང་བ་ལ་འཇུག །སྣ་ལྕེ་གཉིས་ཉེ་བ་ལ་འཇུག་པའི་ཕྱིར། མིག་རྣ་གཉིས་ལས་
མིག་དང་པོར་སྟོན་པའི་རྒྱུ་མཚན་ཡོད་དེ། དེ་ཡུལ་ཆེས་རིང་བ་ལ་འཇུག་པའི་ཕྱིར། དཔེར་ན།
རྒྱང་རིང་པོའི་ཆུ་ཀླུང་གི་གཟུགས་མཐོང་ཡང་སྒྲ་མི་ཐོས་པ་བཞིན་ནོ། །སྣ་ལྕེ་གཉིས་ལས་སྣ་
དང་པོར་སྟོན་པའི་རྒྱུ་མཚན་ཡོད་དེ། །དེ་ཡུལ་ལ་མྱུར་བར་འཇུག་པའི་ཕྱིར། དཔེར་ན།
ལྕེས་རོ་མ་མྱོང་བ་ན་སྣས་དྲི་ཚོར་བ་བཞིན་ནོ། །ཡང་ན་དབང་རྟེན་ཇི་ལྟར་གནས་པ་བཞིན་གྱི་
རིམ་པ་དང་མཐུན་པར་བསྟན་ཏེ། མིག་དང་པོ་ན་གནས་པ་ནས་ལུས་ཕལ་ཆེ་བ་འོག་ན་གནས་
པའི་བར་གྱི་ཕྱིར་རོ། །དེ་ལྟར་ན་འདིས་ནི་ནང་གི་སྐྱེ་མཆེད་དྲུག་གི་གོ་རིམ་བཤད་པ་ན་ཕྱིའི་སྐྱེ་
མཆེད་ཀྱི་གོ་རིམ་ཡང་ཤེས་ཏེ། ཡུལ་ཅན་གྱི་རིམ་པ་ལྟར་བསྟན་པའི་ཕྱིར། དེས་ནི་ཁམས་ཀྱི་
གོ་རིམ་ཡང་གྲུབ་སྟེ། འབྲས་བུ་རྣམ་ཤེས་ཀྱི་ཁམས་དྲུག་ནི་རྒྱུའི་གོ་རིམ་ལྟར་བསྟན་པའི་ཕྱིར།

དེས་ན་དབང་པོ་དྲུག་གི་གོ་རིམ་གྲུབ་པ་ན་ཡུལ་དྲུག་དང་རྣམ་ཤེས་དྲུག་གི་གོ་རིམ་ཡང་གྲུབ་སྟེ།
དཔེར་ན། རྒྱལ་པོ་དྲུག་གི་གོ་རིམ་གྲུབ་པ་ན་བཙུན་མོ་དྲུག་དང་རྒྱལ་བུ་དྲུག་གི་གོ་རིམ་གྲུབ་པ་
བཞིན་ནོ། །
ལྔ་པ་སྐྱེ་མཆེད་གཉིས་ཀྱི་ངེས་པ་ནི། ཡང་ཅིའི་ཕྱིར་མིག་གི་ཡུལ་ཁོ་ན་ལ་གཟུགས་
ཀྱི་སྐྱེ་མཆེད་དང་ཁམས་ཞེས་བརྗོད་ཅིང་། ཡིད་ཀྱི་ཡུལ་ཁོ་ན་ལ་ཆོས་ཀྱི་སྐྱེ་མཆེད་དང་ཁམས་
ཞེས་བརྗོད་པ་མི་འཐད་དེ། མིག་ལ་སོགས་པ་བཅུ་གའང་གཟུགས་ཡིན་པའི་ཕྱིར་དང། སྐྱེ་
མཆེད་དང་ཁམས་ཐམས་ཅད་ཀྱང་ཆོས་ཡིན་པའི་ཕྱིར་ཞེ་ན། བཅུ་པོ་ཐམས་ཅད་གཟུགས་
ཡིན་ཡང་དེ་དག་སོ་སོར་སྐྱེ་མཆེད་ཡིན་གྱི། སྤྱིར་ནི་མ་ཡིན་ནོ་ཞེས་རྟོགས་པའི་ཕྱིར་དུ་མིག་
ལ་སོགས་པ་དགུ་ནི་རང་རང་གི་མིང་གིས་བསྟན་ལ། མིང་གཞན་མེད་པའི་ཕྱིར་མིག་གི་ཡུལ་
དེ་ལ་གཟུགས་ཞེས་པའི་སྤྱི་སྒྲས་བྱེ་བྲག་ཏུ་རྟོགས་པའི་དོན་གྱི་ཕྱིར་མིག་གི་ཡུལ་གཅིག་པུ་ནི་
གཟུགས་ཀྱི་སྐྱེ་མཆེད་དང་ཁམས་ཞེས་བྱ་བར་བརྗོད་དེ། རྟ་པ་མང་པོ་ཞེས་པ་ཉིད་ཀྱིས་
དམག་ལ་སོགས་པ་བྱེ་བྲག་ཏུ་སྟོན་པ་བཞིན་ནོ། ཡང་ན་མིག་གི་ཡུལ་ནི་གཏན་ཡོད་ཐོགས་
བཅས་ཡིན་པས་གཟུགས་ཀྱི་གཙོ་བོ་ཡིན་པའི་ཕྱིར་ཡང་དེའི་སྒྲས་བརྗོད་དེ། མིའི་མཆོག་གིས་
རྒྱལ་པོ་གོ་བ་བཞིན་ནོ། །ཡང་སྐྱེ་མཆེད་དང་ཁམས་ཐམས་ཅད་ཆོས་ཡིན་པ་ལ། ཡིད་ཀྱི་ཡུལ་
ཁོ་ན་ལ་ཆོས་ཀྱི་སྐྱེ་མཆེད་དང་ཁམས་ཀྱི་སྒྲས་བརྗོད་པའི་རྒྱུ་མཚན་ཡོད་དེ། ཚོར་བ་ལ་སོགས་
པ་བསྡུ་བར་བྱ་བའི་ཆོས་མང་བའི་ཕྱིར་དང་། ཆོས་ཀྱི་མཆོག་མྱ་ངན་ལས་འདས་པའི་སོ་སོར་
བརྟགས་འགོག་ཀྱང་དེར་བསྡུས་པའི་ཕྱིར་ན་ཡིད་ཀྱི་ཡུལ་གཅིག་པུ་ནི་ཆོས་ཀྱི་སྐྱེ་མཆེད་དང་
ཁམས་ཞེས་བྱ་བར་བརྗོད་དོ། །
གཉིས་པ་ཆོས་གཞན་བསྡུ་བའི་ཚུལ་ལ་གཉིས། ཆོས་ཀྱི་ཕུང་པོ་བསྡུ་བའི་ཚུལ་
དང་། དེ་གཞན་ལའང་སྦྱར་བའོ། །
དང་པོ་ནི། འོ་ན། མདོ་གཞན་དག་ལས་ཕུང་པོ་ལ་སོགས་པའི་མིང་ཅན་གཞན་
དག་ཀྱང་འབྱུང་ན། དེ་དག་འདིར་སྨོས་པ་རྣམས་ཀྱིས་མ་བསྡུས་ན། དེ་དག་ལས་གཞན་
པའི་ཆོས་ཡོད་པས། དེ་དག་ཏུ་གྲངས་མ་ངེས་པར་འགྱུར་ལ། བསྡུས་ན་ཇི་ལྟར་བསྡུ་ཞེ་
ན། མདོ་ལས། ཆོས་ཀྱི་ཕུང་པོ་བརྒྱད་ཁྲི་ཞེས་གང་དག་ཡོད་པ་རྣམས་སྐུ་གསུང་ཐུགས་ཉེས་
སྤྱོད་ལས་ཐུབ་པ་སངས་རྒྱས་ཀྱིས་གསུངས་པ་ཡིན་པས། དེ་དག་མདོ་སྡེ་པ་ལྟར་ན་རྣ་བའི་

ཡུལ་དུ་གྱུར་པའི་ཚིག་གམ། བྱེ་སྨྲ་ལྟར་ན་ཡིད་ཀྱི་ཡུལ་དུ་གྱུར་པའི་མིང་ཡིན་པས་དེ་དག་ནི་
རིམ་པ་ལྟར་གཟུགས་ཀྱི་ཕུང་པོ་དང་འདུ་བྱེད་ཀྱི་ཕུང་པོ་དག་ཏུ་འདུས་པ་ཡིན་ནོ། །འོ་ན།
ཆོས་ཀྱི་ཕུང་པོ་རེ་རེའི་ཚད་ཅི་ཙམ་ཞེ་ན། ཁ་ཅིག་ན་རེ། མངོན་པའི་བསྟན་བཅོས་ཀྱི་
ཕུང་པོའི་ཚད་དང་མཉམ་པ་རེ་ལ་བྱེད་ཅེས་ཟེར་ཏེ། ཤཱ་ལོ་ཀ་དྲུག་སྟོང་ཡོད། དེ་ལྟར་ན་ཆོས་
ཀྱི་ཕུང་པོ་བརྒྱད་ཁྲི་ལ་ཚིགས་བཅད་དུང་ཕྱུར་ཕྲག་བཞི་དང་བྱེ་བ་བརྒྱད་དུ་འགྱུར་རོ། །ཡང་ན་
འཕགས་པ་ཤཱ་རིའི་བུས་བསྟན་བཅོས་ཆོས་ཀྱི་ཕུང་པོའི་ཚད་དང་མཉམ་མོ་ཞེས་ཟེར་ཏེ་ཚད་
འདྲའོ། །གཞན་དག་ན་རེ། ཕུང་པོ་དང་། ལ་སོགས་པས་བསྡུས་པ་སྐྱེ་མཆེད། ཁམས།
རྟེན་འབྲེལ་སོགས་ཀྱི་སྡེ་ཚན་རེ་རེ་རྫོགས་པར་སྟོན་པའི་གཏམ་གྱི་བརྒྱུད་རེ་རེ་ཆོས་ཀྱི་ཕུང་པོ་
རེ་རེའི་ཚད་ཡིན་གྱི། ཚིགས་བཅད་ཀྱི་གྲངས་ངེས་ནི་མེད་ཟེར་རོ། །འོ་ན། ཆོས་ཕུང་དེ་དག་
ཅིའི་ཕྱིར་བསྟན་ཅེ་ན། གདུལ་བྱ་འདོད་ཆགས་ཞེ་སྡང་གཏི་མུག་ཆ་མཉམ་སྟེ་བརྒྱད་ཁྲིར་སྤྱོད་
པ་རྣམས་ཀྱི་གཉེན་པོར་ནི་ཆོས་ཀྱི་ཕུང་པོའང་དེའི་གྲངས་དང་མཐུན་པ་བརྒྱད་ཁྲིར་གསུངས་
སོ། །
གཉིས་པ་དེ་གཞན་ལའང་སྦྱར་བ་ནི། ཆོས་ཀྱི་ཕུང་པོ་བརྒྱད་ཁྲི་ཕུང་པོ་ལྔར་བསྡུས་
པ་དེ་བཞིན་དུ་གཞན་ཡང་ཅི་རིགས་པར་མདོ་ལས་བྱུང་བའི་ཕུང་པོ་དང་། སྐྱེ་མཆེད་དང་།
ཁམས་ཀྱི་མིང་ཅན་རྣམས་ནི་རང་རང་གི་མཚན་ཉིད་རྣམས་ལེགས་པར་ཞིབ་མཐར་དཔྱད་དེ།
བསྟན་བཅོས་འདི་ལས་སྔར་ཕུང་པོ། སྐྱེ་མཆེད། ཁམས་རྣམས་སུ་ཇི་སྐད་བཤད་པར་
བསྡུ་བར་བྱའོ། །བསྡུ་ཚུལ་ནི་ཕུང་པོའི་མིང་ཅན་ཚུལ་ཁྲིམས་དང་། ཏིང་འཛིན། ཤེས་
རབ། རྣམ་པར་གྲོལ་བ། རྣམ་པར་གྲོལ་བ་ཡེ་ཤེས་གཟིགས་པའི་ཕུང་པོ་རྣམས་ནི་གཟུགས་
དང་འདུ་བྱེད་ཀྱི་ཕུང་པོ་དག་ཏུ་བསྡུས་ཏེ། ཚུལ་ཁྲིམས་ནི་ལུས་ངག་གི་སྤོང་བདུན་གཟུགས་
སུ་འདོད་ཅིང་། རྣམ་གྲོལ་མོས་པ་ཡིན་པས་བཞི་པོ་ནི་སེམས་བྱུང་ཡིན་ན་འདུ་བྱེད་ཀྱི་ཕུང་
པོར་བསྡུས་སོ། །སྐྱེ་མཆེད་ཀྱི་མིང་ཅན་སྐྱེ་མཆེད་དུ་བསྡུ་བ་ནི་ཟད་པར་བཅུ་ལས། དང་པོ་
བརྒྱད་མ་ཆགས་པའི་རང་བཞིན་ཡིན་པས་ཆོས་ཀྱི་མཆེད་ཀྱིས་བསྡུས་སོ། །འཁོར་དང་བཅས་
ན་ཕུང་པོ་ལྔའི་རང་བཞིན་ཡིན་པས་ཡིད་དང་ཆོས་ཀྱི་སྐྱེ་མཆེད་ཀྱིས་བསྡུས་སོ། །ཐ་མ་གཉིས་
གཟུགས་མེད་དང་པོ་གཉིས་མིང་གཞིའི་རང་བཞིན་ཡིན་པས་ཆོས་དང་ཡིད་ཀྱི་སྐྱེ་མཆེད་དུ་
བསྡུས་སོ། །ཟིལ་གནོན་གྱི་སྐྱེ་མཆེད་བརྒྱད་ཀྱང་མ་ཆགས་པ་ཡིན་པས་གོང་དང་འདྲའོ། །

ཁམས་ཀྱི་མིང་ཅན་ཁམས་སུ་བསྡུ་བ་ནི་སྡུད་བྱེད་ཁམས་བཅོ་བརྒྱད་དང་བསྡུ་བྱ་དྲུག་ཚན་དྲུག་
རྣམས་རིམ་པ་བཞིན་དུ་སྦྱར་ཏེ། དེ་ལ་འབྱུང་བཞི་ནི་རེག་བྱའི་ཁམས་ཀྱིས་བསྡུས་སོ། །ནམ་
མཁའ་ནི་འདུས་མ་བྱས་ནམ་མཁའ་དང་རྒྱན་ནམ་མཁའ་མིན་གྱི། འདིར་བསྟན་པ་སྒོ་དང་
སྐར་ཁུང་ལ་སོགས་པ་བུ་ག་ནམ་མཁའི་ཁམས་དག་ཡིན་ནོ་ཞེས་བྱའོ། །དེའང་ཉིན་མོ་
སྣང་བ་དང་མཚན་མོ་མུན་པ་དག་ཡིན་པའི་ཕྱིར་གཟུགས་ཀྱི་ཁམས་ཀྱིས་བསྡུས་པས་རང་གི་
ངོ་བོར་གནོད་པ་བྱར་རུང་བས་ཐོགས་བཅས་ཡིན་ལ། ཐོགས་བཅས་གཞན་གྱི་ཉེ་འཁོར་
ན་ཡོད་པས་ཐོགས་བཅས་ཉེ་འཁོར་བའང་ཡིན་ནོ། །ལོ་ཞེས་པས་ནི་མདོ་སྡེ་བའི་འདོད་པ་
སྟོན་ཏེ། འདི་ལྟར་ནམ་མཁའ་ནི་ཐོགས་རེག་དང་བྲལ་ཞིང་། དེ་གཞན་གྱི་ཉེ་འཁོར་ན་
ཡོད་པས་ཐོགས་མེད་ཉེ་འཁོར་བ་ཡིན་ནོ་གསུངས་སོ། །རྣམ་ཤེས་ཐམས་ཅད་ཀྱང་དྲུག་
ཚན་དྲུག་གི་རྣམ་ཤེས་ཀྱི་ཁམས་ཡིན་ནམ་ཞེ་ན། མ་ཡིན་ཏེ། ཟག་པ་དང་བཅས་པའི་རྣམ་
པར་ཤེས་པའི་ཁམས་ནི་དྲུག་ཚན་དྲུག་གི་ནང་གི་རྣམ་པར་ཤེས་པའི་ཁམས་ཡིན་ནོ། །དེས་ན་
ཟག་མེད་མ་ཡིན་ནོ། །ཅིའི་ཕྱིར་ཟག་མེད་མ་ཡིན་ཞེ་ན། ཉིང་མཚམས་སྦྱོར་སེམས་ནས་འཆི་
སེམས་ཀྱི་བར་དུ་སྲིད་པ་སྐྱེ་བའི་རྟེན་དུ་གསུངས་པའི་ཕྱིར་རོ། །དེའི་རྗེས་ལ་འདོད་པ་དང་།
གནོད་སེམས་དང༌། རྣམ་པར་འཚེ་བ་དང་། ངེས་པར་འབྱུང་བ་དང་། གནོད་སེམས་
མེད་པ་དང་། རྣམ་པར་མི་འཚེ་བའི་ཁམས་ཞེས་བྱ་བ་དྲུག་བཤད་པ་ནི་ཆོས་ཀྱི་ཁམས་ཀྱིས་
བསྡུས་ཏེ། དང་པོ་གསུམ་ནི་འདོད་པའི་འདོད་ཆགས་དང་། ཞེ་སྡང་དང་། སེམས་
ཅན་ལ་མཐོ་འཚམ་པའི་རང་བཞིན་སྤང་བར་བྱ་བའི་སེམས་བྱུང་དང་། ཕྱི་མ་གསུམ་ནི་མ་
ཆགས་པ་དང༌། ཞེ་སྡང་མེད་པ་དང་། སྙིང་བརྩེ་བའི་རང་བཞིན་གཉེན་པོའི་སེམས་
བྱུང་ཡིན་པའི་ཕྱིར། དེའི་རྗེས་ལ་བདེ་བ་དང་། སྡུག་བསྔལ་དང་། ཡིད་བདེ་བ་དང་།
ཡིད་མི་བདེ་བ་དང་། བཏང་སྙོམས་དང་། མ་རིག་པའི་ཁམས་ཞེས་བྱ་བ་དྲུག་གསུངས་པའང་
དང་པོ་ལྔ་ཚོར་བ་དང་། དྲུག་པ་འདུ་ཤེས་ཡིན་པས་ཆོས་ཀྱི་ཁམས་ཀྱིས་བསྡུས་སོ། །དེའི་
རྗེས་ལ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་ཁམས་བཞི་
གསུངས་པ་ནི་དང་པོ་གསུམ་ཆོས་ཀྱི་ཁམས་དང་བཞི་པ་སེམས་ཀྱི་ཁམས་བདུན་གྱིས་བསྡུས་
སོ། །དེའི་རྗེས་ལ་འདོད་པ་དང་། གཟུགས་དང་། གཟུགས་མེད་ཀྱི་ཁམས་གསུམ་
གསུངས་པ་ནི་རིམ་པ་བཞིན་ཁམས་བཅོ་བརྒྱད་དང་། དྲི་རོ་དང་སྣ་ལྕེའི་རྣམ་ཤེས་མ་གཏོགས་

པ་བཅུ་བཞི་དང་། ཁམས་ཐ་མ་གསུམ་གྱིས་བསྡུས་སོ། །དེའི་རྗེས་ལ་གཟུགས་དང་། གཟུགས་
མེད་པ་དང་། འགོག་པའི་ཁམས་གསུམ་གསུངས་པ་ནི་ཁམས་བཅུ་བཞི་དང༌། ཐ་མ་གསུམ་
དང་། ཆོས་ཀྱི་ཁམས་ཀྱིས་བསྡུས་ཏེ། འདིར་འགོག་པའི་ཁམས་ནི་སོ་སོར་བརྟགས་
འགོག་དང་བརྟགས་མིན་གྱིས་འགོག་པའོ། །དེ་ནས་འདས་པ་དང་། མ་འོངས་པ་དང་། ད་
ལྟར་བྱུང་བའི་ཁམས་གསུམ་གསུངས་པ་ནི་ཁམས་བཅོ་བརྒྱད་པོ་ཐམས་ཅད་ཀྱིས་བསྡུས་སོ། །
དེའི་རྗེས་ལ་ངན་པ་དང་། བར་མ་དང་། གྱ་ནོམ་པའི་ཁམས་གསུམ་གསུངས་པ་ནི་འདོད་
པའི་ཁམས་ལ་སོགས་པ་གསུམ་པོ་ཉིད་དོ། །དེའི་རྗེས་ལ་དགེ། མི་དགེ །ལུང་མ་
བསྟན་གྱི་ཁམས་གསུམ་གསུངས་པའི་དང་པོ་གཉིས་ནི་གཟུགས་དང་། སྒྲ་དང་། ཆོས་
དང་། སེམས་ཀྱི་ཁམས་བདུན་གྱིས་བསྡུས། ཐ་མ་ནི་ཁམས་བཅོ་བརྒྱད་ཀྱིས་བསྡུས་
སོ། །དེའི་རྗེས་ལ་སློབ་པ་དང་། མི་སློབ་པ་དང་། གཉིས་ཀ་མིན་པའི་ཁམས་གསུམ་
གསུངས་པའི་དང་པོ་གཉིས་ཁམས་ཐ་མ་གསུམ་དང་། གསུམ་པ་ནི་ཁམས་བཅོ་བརྒྱད་ཀྱིས་
བསྡུས་སོ། །དེའི་རྗེས་ལ་ཟག་པ་དང་བཅས་པ་དང་ཟག་པ་མེད་པའི་ཁམས་གཉིས་གསུངས་
པའི་དང་པོ་ཁམས་བཅོ་བརྒྱད་དང༌། ཕྱི་མ་ཐ་མ་གསུམ་གྱིས་བསྡུས་སོ། །དེའི་རྗེས་ལ་
འདུས་བྱས་དང་འདུས་མ་བྱས་ཀྱི་ཁམས་གཉིས་གསུངས་པའི་དང་པོ་ཁམས་བཅོ་བརྒྱད་དང་།
ཕྱི་མ་ནི་ཆོས་ཀྱི་ཁམས་ཀྱིས་བསྡུས་ཏེ། དེ་དག་ལ་མཁས་ན་མཁས་པ་ཁམས་ལ་མཁས་པ་
ཞེས་བྱའོ། །་
གསུམ་པ་ཁམས་དང་རྣམ་པའི་རབ་དབྱེ་ལ། བརྐྱངས་ན་རབ་དབྱེ་ཉི་ཤུ་རྩ་གཉིས་
ཡོད་ཀྱང་། བརྗོད་བདེ་བའི་དབང་དུ་བྱས་ན་བརྒྱད་ཡོད་དེ། བསྟན་ཡོད་ལ་སོགས་པ་
ལྔ་དང་། རྟོག་བཅས་དཔྱོད་བཅས་ལ་སོགས་པའི་དབྱེ་བ་དང་། དམིགས་བཅས་ལ་སོགས་
པ་ལྔ་དང་། བྱུང་བ་གསུམ་གྱི་རབ་དབྱེ་དང་། རྫས་དང་ལྡན་པ་ལ་སོགས་པ་ལྔ་དང་། མཐོང་
སྤང་ལ་སོགས་པའི་རབ་དབྱེ་དང༌། ལྟ་བ་དང་ལྟ་མིན་གྱི་རབ་དབྱེ་དང་། གཉིས་ཀྱིས་
ཤེས་པར་བྱ་བ་ལ་སོགས་པ་གསུམ་བཤད་པ་དང་བརྒྱད་དོ། །
དེ་ལས་དང་པོ་ནི། ཁམས་བཅོ་བརྒྱད་པོ་དེ་དག་ལ་བསྟན་དུ་ཡོད་པ་ནི་དུ། མེད་པ་
ནི་དུ་ཞེ་ན། འདི་ནི་འདི་ནའོ། །ཕ་གི་ནི་ཕ་གི་ནའོ། །ཞེས་མིག་ཤེས་ལ་བསྟན་དུ་ཡོད་
པ་ནི་ཁམས་བཅོ་བརྒྱད་པོ་འདིར་ནི་གཟུགས་ཀྱི་ཁམས་གཅིག་པུ་ཡིན་ནོ་ཞེས་གཞན་ལྡན་རྣམ་

དཔྱོད་དུ་སྦྱར་ཞིང་། མི་ལྡན་རྣམ་དཔྱོད་ནི་མིན་ཏེ། རྡུལ་ཕྲན་ཆ་མེད་ལ་མ་ཁྱབ་པའི་ཕྱིར་
རོ། །ཁམས་བཅོ་བརྒྱད་ལས་ཆོས་གང་ཞིག་གཅིག་གི་གོ་སར་གཅིག་མི་འཇུག་པའི་སྒྲིབ་
པའམ་ཐོགས་པ་དང་བཅས་པ་ནི་གཟུགས་ཅན་གྱི་ཁམས་བཅུ་ཡིན་ཏེ། གཟུགས་ཅན་
གྱིས་གཅིག་གི་གོ་སར་གཅིག་བཀག་པར་སྒྲིབ་ཐོགས་དང་། དམིགས་ཡུལ་གཅིག་འཛིན་
པས་དེ་ལས་གཞན་འཛིན་པའི་གེགས་བྱེད་པར་དམིགས་ཐོགས་དང་། མིག་གིས་གཟུགས་
འཛིན་པ་ན་སྒྲ་ལ་ཐོགས་པ་ལྟ་བུ་ཡུལ་ཐོགས་ཏེ་གསུམ་ལས། དང་པོ་ཡིན་པའི་ཕྱིར། ཁམས་
བཅོ་བརྒྱད་ལས་དགེ་མི་དགེ་གང་དུའང་ལུང་མ་བསྟན་པ་ནི་བརྒྱད་ཡིན་ཏེ། ཐོགས་བཅས་སུ་
བཤད་པ་དེ་དག་ཉིད་ལས་གཟུགས་ཀྱི་ཁམས་དང་སྒྲའི་ཁམས་མ་གཏོགས་པ་རྣམས་ཏེ། དེ་
དག་ནི་ཀུན་སློང་གི་དབང་གིས་གསུམ་གར་འགྱུར་བའི་ཕྱིར་དང་། རྒྱུད་ཀྱིས་བསྡུས་མ་བསྡུས་
ཀྱིས་དབྱེ་བའི་ཕྱིར། བརྒྱད་པོ་དེ་དག་ལས་གཞན་ལྷག་མ་བཅུ་པོ་རྣམས་ལ་ནི་དགེ་མི་དགེ་
ལུང་མ་བསྟན་རྣམ་པ་གསུམ་ག་ཅི་རིགས་པར་ཡོད་དེ། དེ་ལས་གཟུགས་སྒྲ་ནི་ལུས་ངག་
གི་རིག་བྱེད་ཀྱིས་བསྡུས་པ་ཀུན་སློང་གི་དབང་གིས་དགེ་མི་དགེ་ལུང་མ་བསྟན་གསུམ་ག་དང་།
རྒྱུད་ཀྱིས་བསྡུས་ཀྱང་རིག་བྱེད་ཀྱིས་མ་བསྡུས་པ་དང་། རྒྱུད་ཀྱིས་མ་བསྡུས་པ་ཐམས་ཅད་ནི་
ངོ་བོ་ཉིད་ཀྱིས་ལུང་མ་བསྟན་ནོ། །ཐོགས་མེད་ཀྱི་ཁམས་བརྒྱད་ལས་སེམས་ཀྱི་ཁམས་
བདུན་ནི་གྲོགས་མ་ཆགས་པ་དང་ཆགས་པ་ལ་སོགས་པ་དང་མཚུངས་པར་ལྡན་པས་དགེ་མི་
དགེ་ལུང་མ་བསྟན་གསུམ་ག་ཡོད་པ་ཡིན་ནོ། །ཆོས་ཀྱི་ཁམས་ནི་ཁ་ཅིག་ངོ་བོ་ཉིད་དང་།
ཁ་ཅིག་མཚུངས་ལྡན་དང་། ཁ་ཅིག་ཀུན་སློང་དང་། ཁ་ཅིག་དོན་དམ་པར་དགེ་བའང་
དེ་བཞིན་དུ་ཤེས་པར་བྱའོ། །ཡང་ཁམས་བཅོ་བརྒྱད་པོ་འདི་དག་ལས་འདོད་ཁམས་སུ་
གཏོགས་པ་ནི་དུ། གཟུགས་ཁམས་སུ་གཏོགས་པ་ནི་དུ། གཟུགས་མེད་ཁམས་སུ་གཏོགས་པ་
ནི་དུ། ཁམས་སུ་མ་གཏོགས་པ་ནི་དུ་ཞེ་ན། ཁམས་བཅོ་བརྒྱད་པོ་ལས་འདོད་ཁམས་
སུ་གཏོགས་པ་ནི་ཐམས་ཅད་དེ། དེ་དག་ལ་འདོད་པའི་ཉོན་མོངས་རྒྱས་སུ་རུང་བའི་ཕྱིར།
གཟུགས་ཀྱི་ཁམས་ན་ནི་བཅུ་བཞིའོ། དེ་དག་ཀྱང་གང་ཞེ་ན། དྲི་དང་། རོ་དང་།
སྣའི་རྣམ་ཤེས་དང་ནི། ལྕེའི་རྣམ་ཤེས་ཀྱི་ཁམས་མ་གཏོགས་པ་རྣམས་སོ། །དྲི་རོ་གཉིས་
ནི་གཟུགས་ཁམས་ན་མེད་དེ། དེ་དག་ནི་ཁམ་ཟས་ཡིན་ལ། དེ་ལ་འདོད་ཆགས་དང་
བྲལ་བ་དག་དེར་སྐྱེ་བའི་ཕྱིར། འོ་ན། རེག་བྱའང་མེད་པར་འགྱུར་རོ་ཞེ་ན། དེ་ལ་ནི་ཁམ་གྱི་

ཟས་དང་ཟས་མིན་པ་གཉིས་ཡོད་པས་ཁམ་ཟས་སུ་གྱུར་པའི་རེག་བྱ་མེད་ཀྱང་། དབང་པོ་
ལ་སོགས་པའི་གཟུགས་ཀྱི་རྟེན་འབྱུང་བ་དང་གོས་ཀྱི་རེག་བྱ་ལ་སོགས་པ་ཡོད་པ་ཡིན་ནོ། །དྲི་
རོ་ལ་ནི་ཁམ་ཟས་མིན་པ་མེད་དེ། གལ་ཏེ་ཡོད་དུ་ཆུག་ཀྱང་གཟུགས་ཁམས་ན་དགོས་པ་མེད་
པའི་ཕྱིར། དེའི་ཕྱིར་སྣ་ལྕེའི་རྣམ་ཤེས་གཉིས་ཀྱང་མེད་དེ། དེ་དག་གི་ཡུལ་མེད་པའི་
ཕྱིར། གཟུགས་མེད་དུ་གཏོགས་པ་ནི་ཡིད་དང༌། ཆོས་དང་། ཡིད་ཀྱི་རྣམ་ཤེས་ཀྱི་
ཁམས་རྣམས་ཡིན་ཏེ། གཟུགས་མེད་ཀྱི་ཉོན་མོངས་རྒྱས་སུ་རུང་བའི་ཕྱིར་དང་། གཟུགས་
ལ་འདོད་ཆགས་དང་བྲལ་བ་དག་དེར་སྐྱེ་ཤིང་། གཟུགས་ཙམ་སྤངས་པས་དོན་གཟུགས་
ཅན་གྱི་ཁམས་བཅུ་མེད་ལ། དེ་དག་མེད་པས་དེ་དག་གི་འབྲས་བུ་རྣམ་པར་ཤེས་པའི་ཁམས་
ལྔའང་མེད་པའི་ཕྱིར། ཁམས་བཅོ་བརྒྱད་ལས་གཟུགས་མེད་དུ་གཏོགས་པ་ནི་ཟག་བཅས་
སུ་ངེས་ཀྱང་། སྤྱིར་ཡིད་དང་། ཆོས་དང༌། ཡིད་ཀྱི་རྣམ་ཤེས་ཀྱི་ཁམས་དེ་གསུམ་
ལ་བདེན་པ་དང་པོ་གཉིས་ཀྱིས་བསྡུས་པའི་ཟག་བཅས་དང་། ལམ་བདེན་དང་། འདུས་མ་
བྱས་ཀྱིས་བསྡུས་པའི་ཟག་པ་མེད་པ་དག་ཀྱང་ཡོད་དོ། །ལྷག་མ་གཟུགས་ཅན་གྱི་ཁམས་བཅུ་
དང༌། དེ་དག་གི་འབྲས་བུ་རྣམ་ཤེས་ཀྱི་ཁམས་ལྔ་སྟེ་བཅོ་ལྔ་པོ་རྣམས་ནི་གཅིག་ཏུ་ཟག་བཅས་
ཡིན་ཏེ། སྒོམ་སྤང་ཡིན་པའི་ཕྱིར་དང་། ཟག་པ་རྣམས་རྒྱས་པར་འགྱུར་བའི་ཕྱིར། །
གཉིས་པ་རྟོག་བཅས་དཔྱོད་བཅས་ལ་སོགས་པའི་རབ་དབྱེ་ནི། ཁམས་བཅོ་བརྒྱད་
ལས་གཅིག་ཏུ་གྲོགས་རྟོག་པ་དང་བཅས་ཤིང་དཔྱོད་པ་དང་བཅས་པ་ནི་མིག་ལ་སོགས་པའི་
རྣམ་པར་ཤེས་པའི་ཁམས་ལྔ་པོ་ཡིན་ཏེ། ཁ་ཕྱིར་བལྟས་ཤིང་རྩིང་ཞིབ་དང་མཚུངས་པར་
ལྡན་པའི་ཕྱིར། ཐ་མ་ཡིད་དང༌། ཆོས་དང་། ཡིད་ཀྱི་རྣམ་ཤེས་ཀྱི་ཁམས་གསུམ་ནི་
རྟོག་པ་དང་བཅས་ཤིང་དཔྱོད་པ་དང་བཅས་པ་དང་། རྟོག་པ་མེད་ལ་དཔྱོད་པ་ཙམ་དང་།
རྟོག་པའང་མེད། དཔྱོད་པའང་མེད་པ་རྣམ་པ་གསུམ་ཡོད་པ་ཡིན་ཏེ། འདོད་པ་དང་
བསམ་གཏན་དང་པོའི་དངོས་གཞི་ཙམ་པོ་བའི་ཡིད་དང༌། ཡིད་ཀྱི་རྣམ་ཤེས་ཀྱི་ཁམས་
དང་། རྟོག་དཔྱོད་ལས་གཞན་པའི་ཆོས་ཀྱི་ཁམས་མཚུངས་ལྡན་རྣམས་ནི་གྲོགས་སུ་རྟོག་
དཔྱོད་ངེས་པར་ཡོད་པས་རྟོག་པ་དང་བཅས་ཤིང་དཔྱོད་པ་དང་བཅས་པ་དང་། འདོད་པ་དང་
བསམ་གཏན་དང་པོའི་དངོས་གཞི་ཙམ་པོ་བའི་རྟོག་པ་དང་། བསམ་གཏན་དང་པོའི་དངོས་
གཞི་ཁྱད་པར་ཅན་གྱི་དཔྱོད་པ་ལས་གཞན་མཚུངས་ལྡན་རྣམས་ལ་གྲོགས་སུ་རྟོག་པ་མེད་ལ་

དཔྱོད་ལྡན་དང་། བསམ་གཏན་དང་པོའི་དངོས་གཞི་ཙམ་པོ་བའི་རྟོག་པ་གཉིས་པ་མེད་
ཅིང་གྲོགས་སུ་དཔྱོད་པ་ངེས་པར་ལྡན་ལ། ཁྱད་པར་ཅན་རྟོག་པ་སྤངས་ཤིང་དཔྱད་པ་ངེས་
པར་ཡོད་པས་རྟོག་མེད་དཔྱོད་ཙམ་དང་། བསམ་གཏན་དང་པོའི་དངོས་གཞི་ཁྱད་པར་ཅན་
གྱི་དཔྱོད་པ་དང་། བསམ་གཏན་གཉིས་པ་ཡན་ཆད་ཀྱི་ཡིད་ལ་སོགས་པ་དང་ཆོས་ཀྱི་ཁམས་
མཚུངས་ལྡན་མིན་པ་ཐམས་ཅད་ནི་རིམ་པ་ལྟར། དཔྱོད་པ་ལ་དཔྱོད་པ་གཉིས་པ་མེད་ཅིང་།
བསམ་གཏན་གཉིས་པ་ཡན་ཆད་རྟོག་དཔྱོད་སྤངས་པའི་ས་པ་ཡིན་ལ། མཚུངས་ལྡན་མིན་
པ་དག་རྟོག་དཔྱོད་གཉིས་ཀ་དང་མི་ལྡན་པས་རྟོག་དཔྱོད་གཉིས་ཀ་མེད་དོ། །ལྷག་མ་མིག་
ལ་སོགས་པའི་གཟུགས་ཅན་བཅུ་པོ་རྣམས་ནི་མཚུངས་ལྡན་མིན་པས་གཅིག་ཏུ་རྟོག་དཔྱོད་
གཉིས་ཀ་སྤངས་བའོ། །ཁོ་ན་རེ། རྣམ་པར་ཤེས་པའི་ཁམས་ལྔ་པོ་རྟོག་བཅས་ཡིན་ན།
མདོ་ལས། དགེ་སློང་དག་མིག་གི་རྣམ་པར་ཤེས་པས་སྔོན་པོ་ཤེས་ཀྱི། སྔོན་པོའོ་སྙམ་
དུ་ནི་མ་ཡིན་ནོ། །ཞེས་རྟོག་བྲལ་དུ་བཤད་པ་དང་འགལ་ལོ་ཞེ་ན། མི་འགལ་ཏེ། སྤྱིར་
རྟོག་པ་ལ་ངོ་བོ་ཉིད་དང་། ངེས་པར་རྟོག་པ་དང་། རྗེས་སུ་དྲན་པའི་རྟོག་པ་དང་གསུམ་
ཡོད་པ་ལས། སྒོ་ལྔའི་རྣམ་ཤེས་ནི་ངེས་པར་རྟོག་པ་དང་རྗེས་སུ་དྲན་པའི་རྣམ་པར་རྟོག་
པས་རྣམ་པར་མི་རྟོག་པར་བཤད་པ་ཡིན་གྱི། ངོ་བོ་ཉིད་ཀྱི་རྟོག་པ་དང་བྲལ་བར་བཤད་པ་
མིན་ནོ། །འོ་ན། རྟོག་པ་དེ་དག་གང་ཞེ་ན། དང་པོ་ནི་སེམས་བྱུང་གི་ནང་དུ་འཆད་
པར་འགྱུར་ལ། ངེས་པར་རྟོག་པ་དང་རྗེས་སུ་དྲན་པའི་རྟོག་པ་དེ་དག་ནི་རིམ་པ་བཞིན་དུ་ཡིད་
ཀྱི་རྣམ་ཤེས་དང་མཚུངས་ལྡན་གྱི་ཤེས་རབ་ཡུལ་ལ་རྣམ་པར་གཡེང་བ་དང་། ཡིད་ཀྱི་རྣམ་
ཤེས་དང་མཚུངས་པར་ལྡན་པའི་དྲན་པ་མིང་ལ་མ་ལྟོས་པར་དོན་དྲན་པ་མཉམ་པར་བཞག་མ་
བཞག་ཐམས་ཅད་ཉིད་ཡིན་པར་ཤེས་པར་བྱའོ། །
༡ གསུམ་པ་དམིགས་བཅས་ལ་སོགས་པ་ལྔ་ནི། ཁམས་བཅོ་བརྒྱད་ལས་གཅིག་ཏུ་
དམིགས་པ་དང་བཅས་པ་ནི་གང་། དེ་ལས་གཞན་པ་ནི་གང་ཞེ་ན། དམིགས་པ་དང་
བཅས་པ་ནི་སེམས་ཀྱི་ཁམས་བདུན་ཡིན་ཏེ། ཡུལ་ལ་དམིགས་ནས་འཛིན་པར་བྱེད་པའི་
ཕྱིར། ཆོས་ཁམས་ཀྱི་ཕྱེད་སེམས་ལས་བྱུང་བ་རྣམས་ཀྱང་དམིགས་པ་དང་བཅས་པ་ཡིན་
ནོ། །ཁམས་ལྷག་མ་ཕྱེད་དང་བཅུ་གཅིག་ནི་མཚུངས་ལྡན་མིན་པས་དམིགས་པ་མེད་པར་
གྲུབ་བོ། །དེ་དག་ལས་ཟིན་པ་ནི་དུ། མ་ཟིན་པ་ནི་དུ། གཉིས་ཀ་ཡིན་པ་ནི་དུ་ཞེ་

ན། གཅིག་ཏུ་སེམས་ཀྱིས་མ་ཟིན་པ་ནི་དགུ་ཡིན་ནོ། །དགུ་པོ་གང་ཞེ་ན། དམིགས་
བཅས་སུ་བཤད་པའི་སེམས་ཁམས་བདུན། ཆོས་ཁམས་ཀྱི་ཕྱེད་དང་བཅས་པ་ཐོགས་མེད་
ཀྱི་ཁམས་བརྒྱད་པོ་དེ་དག་རྣམས་དང་སྒྲའོ། །ཁམས་གཞན་མིག་སོགས་ལྔ་དང་། གཟུགས་དྲི་
རོ་རེག་བཞི་སྟེ་དགུ་པོ་རྣམས་ལ་ནི་ཟིན་མ་ཟིན་རྣམ་པ་གཉིས་ཀ་ཡོད་པ་ཡིན་ཏེ། དེ་ལ་དབང་
པོ་ལྔ་ད་ལྟར་བྱུང་བ་དང་། གཟུགས་ལ་སོགས་པ་བཞི་ནི་ད་ལྟར་བྱུང་བ་དབང་པོའི་ཚོགས་
པ་ན་ཡོད་པ་ནི་ཟིན་པ་ཡིན་ལ། མིག་སོགས་འདས་མ་འོངས་ན་ཡོད་པ་དང་། གཟུགས་
སོགས་བཞི་རྒྱུད་ཀྱིས་བསྡུས་ཤིང་ད་ལྟར་བ་ཡིན་ཡང་། རྩ་བ་མ་གཏོགས་པའི་སྒྲ་དང་།
ཁ་སྤུ་དང་། སེན་མོ་དང༌། ཁྲག་ལ་སོགས་པ་དང་། རྒྱུད་ཀྱིས་མ་བསྡུས་པ་རྣམས་
ནི་མ་ཟིན་པའོ། །འདིར་ཟིན་པའི་དོན་ནི་དབང་པོ་གཟུགས་ཅན་ལ་ཕན་གནོད་བྱས་པས་
ཚོར་བ་བདེ་སྡུག་སྐྱེད་པ་ལ་བྱེད་པའི་ཕྱིར། སེམས་དང་སེམས་བྱུང་རྣམས་ཀྱི་རྟེན་གྱི་དངོས་
པོར་བཟུང་བ་སྟེ། འཇིག་རྟེན་ན་སེམས་དང་བཅས་པ་ཞེས་གང་བརྗོད་པའོ། །དེའི་ཕྱིར་
མིག་སོགས་དབང་པོ་དག་ནི་གཅིག་ཏུ་ཟིན་པ་ཡིན་པས་ན་མ་ཟིན་པ་དགུ་དང་། ཟིན་པ་ལྔ་
དང༌། གཉིས་ཀ་ཡོད་པ་ནི་བཞི་ཡིན་ནོ། །ཡང་ཁམས་བཅོ་བརྒྱད་ལས་འབྱུང་བ་དང་འབྱུང་
གྱུར་ནི་དུ། དེ་གཉིས་ཀ་ཡིན་མིན་དུ་ཞེ་ན། དེ་དག་ལས་རེག་བྱ་ལ་ནི་འབྱུང་བ་དང་འབྱུང་
གྱུར་རྣམ་པ་གཉིས་ཀ་ཡོད་པ་ཡིན་ཏེ། ས་ལ་སོགས་པ་བཞི་འབྱུང་བ་དང༌། འཇམ་པ་
ལ་སོགས་པ་བདུན་འབྱུང་བ་བཞིས་རྒྱུར་བྱས་པ་ལས་གྱུར་པ་ཡིན་པའི་ཕྱིར། ལྷག་མ་མིག་
ལ་སོགས་པ་གཟུགས་ཅན་དགུ་པོ་ནི་འབྱུང་བ་བཞིས་རྒྱུར་བྱས་པ་ལས་བྱུང་བའམ་གྱུར་པ་ཁོ་
ན་ཡིན་ནོ། །ཆོས་ཁམས་ཀྱི་ཕྱོགས་གཅིག་རྣམ་པར་རིག་བྱེད་མ་ཡིན་པའི་གཟུགས་ཀྱང་
འབྱུང་བ་ལས་གྱུར་པ་ཡིན་ཏེ། འབྱུང་བ་ཆེ་རྣམས་རྒྱུར་བྱས་པ། །དེ་ནི་རྣམ་རིག་བྱེད་མིན་
བརྗོད། ། །ཅེས་འབྲས་བུའི་གཟུགས་སུ་བཤད་པའི་ཕྱིར། ལྷག་མ་སེམས་ཀྱི་ཁམས་བདུན་
དང༌། རིག་བྱེད་མིན་པ་མ་གཏོགས་པའི་ཆོས་ཀྱི་ཁམས་ནི་འབྱུང་བ་དང་འབྱུང་གྱུར་གཉིས་
ཀ་མིན་ནོ་ཞེས་བྱ་བར་གྲུབ་བོ། །ཡང་ཁམས་བཅོ་བརྒྱད་ལས་མིག་ལ་སོགས་པའི་ཁམས་
གཟུགས་ཅན་བཅུ་ནི་གཅིག་ཏུ་རྡུལ་ཕྲ་རབ་བསགས་པའོ། །ལྷག་མ་བརྒྱད་ནི་བསགས་པ་
མིན་ནོ། །ཡང་དེ་དག་ལས་གཅོད་བྱེད་སྣ་རེ་ལྟ་བུ་ནི་གང་། གཅད་བྱ་ཤིང་ལྟ་བུ་ནི་གང་
ཞེ་ན། གཅོད་བྱེད་སྣ་རེ་ལྟ་བུ་དང་གཅད་པར་བྱ་བ་ཤིང་ལ་སོགས་པ་དེ་དག་ཉིད་ནི་ཕྱི་

རོལ་གྱི་ཁམས་གཟུགས་དྲི་རོ་རེག་བཞི་པོ་དེ་དག་ཉིད་ཡིན་གྱི། དབང་པོ་རྣམས་ནི་འོད་
ལྟར་དྭངས་བས་གཅོད་བྱེད་མིན་ལ། གཅད་བྱའང་མིན་ཏེ། དེ་ནི་འདུས་པའི་རྒྱུན་འབྲེལ་
བར་འབྱུང་བ་དུམ་བུར་བྱ་བ་ལ་བརྗོད་ན། དབང་པོ་རྣམས་ནི་འབྲེལ་བའི་རྒྱུན་གཉིས་སུ་
བྱར་མེད་པའི་ཕྱིར། སྒྲ་ལ་ནི་རྒྱུན་མེད་པའི་ཕྱིར་དང་། ཁམས་ཐོགས་མེད་བརྒྱད་ནི་
ལུས་མེད་པས་འདུས་པར་མི་གནས་པས་གཅོད་བྱེད་དང་གཅད་བྱ་གཉིས་ཀ་མིན་ནོ། །ཇི་
ལྟར་ཕྱི་རོལ་གྱི་ཁམས་བཞི་པོ་དག་གཅོད་བྱེད་དང་གཅད་བྱ་གཉིས་ཀ་ཡིན་པ་དེ་བཞིན་དུ་
མེས་བསྲེག་པར་བྱ་བ་དང་སྲང་གིས་འཇལ་བར་བྱེད་པའང་བཞི་པོ་དེ་དག་ཉིད་དོ། །སྲེག་
པར་བྱེད་པ་དང་གཞལ་བར་བྱ་བ་ལ་ནི་ཁ་ཅིག་ན་རེ། སྲེག་པར་བྱེད་པ་ནི་མེ་ཁོ་ན་དང་།
གཞལ་བར་བྱ་བ་ནི་ལྕིད་ཁོ་ན་ཡིན་པས། གཉིས་ཀའང་རེག་བྱ་ཁོ་ན་ཡིན་ནོ་ཞེས་ཟེར།
ཁ་ཅིག་ན་རེ། རེག་བྱ་ཁོ་ན་མིན་ལ། འོན་ཀྱང་ཕྱི་རོལ་གྱི་ཁམས་བཞི་པོ་དེ་དག་ཉིད་
ཡིན་ནོ་ཞེས་མི་མཐུན་པར་སྨྲའོ། །བཞི་པ་བྱུང་བ་གསུམ་གྱི་རབ་དབྱེ་ནི། ཡང་ཁམས་
བཅོ་བརྒྱད་ལས་རྣམ་སྨིན་ལས་བྱུང་བ་ནི་དུ། མ་བྱུང་བ་ནི་དུ་ཞེ་ན། རྣམ་པར་སྨིན་པ་
ལས་བྱུང་བ་དང་རྒྱས་པ་ལས་བྱུང་བ་ནི་མིག་ལ་སོགས་པའི་ནང་གི་ཁམས་ལྔ་ཡིན་ཏེ། མི་
དགེ་བ་དང་དགེ་བ་ཟག་བཅས་ཀྱིས་ངན་སོང་དང་མཐོ་རིས་ཀྱི་དབང་པོར་སྐྱེད་པའི་ཕྱིར་དང་།
རྒྱས་པའི་རྒྱུ་ཟས། བསྐུ་མ་ཉེ། གཉིད། ཏིང་འཛིན་དག་གིས་རྒྱས་པར་བྱས་པའི་
ཕྱིར་རོ། །སྒྲའི་ཁམས་ནི་རྣམ་སྨིན་ལས་སྐྱེས་པ་མིན་ཏེ། རྣམ་སྨིན་མཚུངས་ལྡན་མིན་
པ་ནི་ཆད་ནས་མཚམས་མི་སྦྱོར་ཞིང་། འདོད་པ་ཙམ་གྱིས་མི་འབྱུང་བའི་ཕྱིར་དང་། སྒྲ་
ནི་དེ་ལས་བཟློག་པའི་ཕྱིར། དེའི་ཕྱིར་སྒྲ་ལ་རྒྱས་བྱུང་དང་རྒྱུ་མཐུན་ལས་བྱུང་བ་ནི་ཡོད་དུ་
རུང་སྟེ། ལུས་སྟོབས་རྒྱས་པས་སྒྲ་གསང་མཐོ་བ་དང་། ངག་གི་རིག་བྱེད་ཉོན་མོངས་
ཅན་ཀུན་འགྲོའི་རྒྱུས་སྐྱེས་པ་དང༌། སེམས་ཅན་གྱི་སྒྲ་ཐམས་ཅད་སྐལ་བ་མཉམ་པ་དང་།
རིགས་འདྲ་སྔ་མ་ལས་ཕྱི་མ་འབྱུང་བའི་ཕྱིར། རྒྱུ་མཐུན་ལས་བྱུང་བ་དང་རྣམ་སྨིན་ལས་
སྐྱེས་པ་ནི་ཐོགས་པ་མེད་པའི་སེམས་ཁམས་བདུན་དང་ཆོས་ཁམས་ཏེ་བརྒྱད་པོ་དེ་དག་ཡིན་
ཏེ། སྐལ་མཉམ་དང་ཀུན་འགྲོའི་རྒྱུས་བསྐྱེད་པ་དང་། རྣམ་སྨིན་གྱི་རྒྱུས་བསྐྱེད་པ་དག་
ཡོད་པའི་ཕྱིར། རྒྱས་བྱུང་ནི་མེད་དེ། བརྒྱད་པོ་དེ་དག་བསགས་པར་མི་གནས་པས་གཟུགས་
ཅན་རྒྱས་པ་མེད་པའི་ཕྱིར། ཁམས་ལྷག་མ་གཞན་གཟུགས་དྲི་རོ་རེག་བཞི་ནི་རྣམ་སྨིན་

ལས་བྱུང་བ་ལ་སོགས་པ་རྣམ་པ་གསུམ་ག་ཡོད་དེ། རྒྱས་བྱུང་གི་ཚོགས་པ་ན་ཡོད་པ་རྣམས་
རྒྱས་བྱུང་དང་། རྣམ་སྨིན་སྐྱེས་ཀྱི་ཚོགས་པ་ན་ཡོད་པ་རྣམ་སྨིན་སྐྱེས་དང་། རྒྱུད་ཀྱིས་
མ་བསྡུས་པ་རྣམས་རྒྱུ་མཐུན་ལས་བྱུང་བའི་ཕྱིར། །
ལྔ་པ་རྫས་ཡོད་ལ་སོགས་པ་ལྔ་བཤད་པ་ནི། ཡང་ཁམས་བཅོ་བརྒྱད་ལས་གཅིག་ཏུ་
རྟག་ཅིང་བརྟན་པའི་རྫས་ཀྱི་ངོ་བོར་ཡོད་པ་དང་ལྡན་པ་ནི་ཆོས་ཀྱི་ཁམས་གཅིག་པོའི་ཕྱོགས་
འདུས་མ་བྱས་སོ། །དེ་ལ་རྫས་སུ་ཡོད་པ་ནི་རྟག་ཅིང་བརྟན་པར་གནས་པ་དང་། དོན་
བྱེད་ནུས་པ་དང་། རང་རྒྱུད་དུ་གྲུབ་པ་དང་། དེ་ལས་གཞན་པ་བཞི་ལས། འདིར་
དང་པོའི་དབང་དུ་བྱས་སོ། །དེ་ལས་གཞན་པའི་ཁམས་ལྷག་མ་རྣམས་ནི་འདུས་བྱས་ཡིན་
པས་རྟག་ཅིང་བརྟན་པའི་རྫས་སུ་མེད་པར་གྲུབ་བོ། ཡང་ཁམས་དེ་དག་ལས་སྡུག་བསྔལ་ལ་
ཆོས་ཤེས་པའི་བཟོད་པ་སྐད་ཅིག་མ་དང་པོའི་ཚོགས་པ་ན་ཡོད་པའི་ཐ་མ་ཡིད་དང་། ཆོས་
དང༌། ཡིད་ཀྱི་རྣམ་ཤེས་ཀྱི་ཁམས་ཟག་མེད་གསུམ་ནི་འཇིག་རྟེན་པའི་ཆོས་མཆོག་མན་ཆད་
ཟག་བཅས་ཡིན་པས། ཟག་མེད་སྔོན་དུ་མ་སོང་བས་སྐལ་མཉམ་ལས་མ་བྱུང་བའི་ཕྱིར་རྒྱུ་
མཐུན་ལས་མ་བྱུང་བའི་སྐད་ཅིག་མ་སྟེ། དེའང་འདི་དུས་མཐའི་སྐད་ཅིག་མ་ཡིན་ལ། སྡུག་
བསྔལ་ཆོས་བཟོད་བྱ་རྫོགས་ཀྱི་སྐད་ཅིག་མ་ཡིན་པས། དེའི་སྐད་ཅིག་གཉིས་པ་ཕན་ཆད་རྒྱུ་
མཐུན་ལས་བྱུང་བ་ཡིན་ནོ། །འདི་དག་ནི། རྒྱུ་མཐུན་ལས་བྱུང་རྣམ་སྨིན་སྐྱེས། །ཐོགས་པ་
མེད་བརྒྱད། ཅེས་བྱ་བའི་སྤྱིར་བཏང་བ་ལ་དམིགས་བསལ་བསྣན་པ་ཡིན་ཏེ། ཟག་མེད་སྐད་
ཅིག་དང་པོའི་ཡིད་ལ་སོགས་པ་གསུམ་དང་ཆོས་ཁམས་ཀྱི་འདུས་མ་བྱས་ནི་བྱུང་བ་གསུམ་ག་
མིན་པའི་ཕྱིར། །གང་མིག་གི་ཁམས་དང་མི་ལྡན་པ་ལས་གསར་དུ་ཐོབ་པ་དེ་མིག་གི་རྣམ་
པར་ཤེས་པའི་ཁམས་ཀྱང་གསར་དུ་ཐོབ་བམ་ཞེ་ན། འདི་ལ་མུ་བཞི་ཡོད་དེ། འདི་ལྟར།
མིག་དང་ནི་མིག་གི་རྣམ་ཤེས་ཀྱི་ཁམས་དག་སོ་སོ་དང་ཞེས་པས་མུ་དང་པོ་གཉིས་བསྟན་ཏེ།
དེ་ལས་མུ་དང་པོ་ནི་འདོད་པར་སྐྱེས་པ་རིམ་གྱིས་མིག་གི་དབང་པོ་ཐོབ་པ་སྟེ། མིག་ཤེས་
དགེ་བ་དང་ཉོན་མོངས་ཅན་སྔར་ཐོབ་ཟིན་པའི་ཕྱིར། མུ་གཉིས་པ་ནི་བསམ་གཏན་གཉིས་པ་
ཡན་ཆད་པ་དག་བསམ་གཏན་དང་པོའི་མིག་ཤེས་མངོན་དུ་བྱས་ནས་གཟུགས་ལ་བལྟ་བ་ན་
གཟུགས་ཁམས་པ་དག་དབང་པོ་ཚང་བ་ཅན་ཡིན་པས་མིག་སྔར་ཐོབ་པ་ཡོད་པའི་ཕྱིར། མུ་
གསུམ་པ་ནི་མིག་དང་མིག་གི་རྣམ་ཤེས་ཀྱི་ཁམས་དག་ལྷན་ཅིག་ཏུ་ཡང་འཐོབ་པ་ཡོད་དེ།

གཟུགས་མེད་ནས་ཤི་འཕོས་ནས་འདོད་པ་དང་བསམ་གཏན་དང་པོར་སྐྱེས་པ་ལྟ་བུ་སྟེ། དེ་
ནི་སྔར་དེ་གཉིས་དང་མི་ལྡན་པ་ལས་བར་སྲིད་དུ་ཉིང་མཚམས་སྦྱར་བ་ན་བར་སྲིད་པ་ནི་དབང་
པོ་ཚང་བ་ཅན་ཡིན་པའི་ཕྱིར་དང་། མིག་ཤེས་དགེ་བ་དང་ཉོན་མོངས་ཅན་འདས་མ་འོངས་
ཀྱི་ཐོབ་པའང་གནས་སྐབས་དེར་བྱུང་བའི་ཕྱིར་རོ། །མུ་བཞི་པ་ནི་ཡང་ཞེས་པས་བསྟན་ཏེ།
རྣམ་པ་དེ་དག་མ་གཏོགས་པའོ། །ཡང་དེ་དག་ལས་ནང་གི་ཡིན་པ་ནི་མིག་ལ་སོགས་པ་བཅུ་
གཉིས་སོ། །དེ་གང་ཞེ་ན། གཟུགས་ལ་སོགས་པ་ཡུལ་གྱི་ཁམས་དྲུག་མ་གཏོགས་པའོ། །
དེས་ན་གཟུགས་ལ་སོགས་པ་དྲུག་ནི་ཕྱིའི་ཡིན་པར་གྲུབ་བོ། །འདིར་ཕྱི་ནང་གི་དོན་ནི་སེམས་
ཅན་གྱི་རྒྱུད་ཀྱིས་མ་བསྡུས་པ་དང་བསྡུས་པ་ལ་བརྗོད་ཀྱི། བདག་ཡོད་མེད་ལ་ནང་དང་ཕྱི་
ཡིན་ནོ་ཞེས་ཕྱི་རོལ་པས་ཀུན་ནས་བརྟགས་པ་ལྟར་མིན་ནོ། །ཡང་ཁམས་བཅོ་བརྒྱད་པོ་དེ་
དག་ལས་ཆོས་ཁམས་ཞེས་བྱ་བ་ནི་གཅིག་ཏུ་རྟེན་པ་དང་བཅས་པ་ཡིན་ཏེ། ཁམས་གང་
ཞིག །རང་གི་ལས་བྱེད་པའི་ཕྱིར་ཏེ། འཕགས་པའམ་སོ་སོ་སྐྱེ་བོའང་རུང་སྟེ་དེ་དག་གི་
ཡིད་ཀྱི་རྣམ་ཤེས་སྐྱེ་བའི་བྱ་བ་བྱེད་པའི་ཕྱིར། འདིའི་ལུགས་ཀྱིས་རང་རིག་མི་འདོད་པས།
ཆོས་ཐམས་ཅད་བདག་མེད་དོ་སྙམ་པའི་ཡིད་ཀྱི་ཡུལ་དུ་སྐད་ཅིག་མ་གཅིག་ལ་རང་གིས་ཤེས་
པ་དང་། དེ་དང་ལྷན་ཅིག་ཏུ་འབྱུང་བའི་ཚོགས་པ་མ་གཏོགས་པ་ཐམས་ཅད་འགྱུར་ཞིང་།
སྐད་ཅིག་གཉིས་པ་ལ་དེའང་འགྱུར་བའི་ཕྱིར། རང་རིག་འདོད་ན་སྐད་ཅིག་མ་གཅིག་ལ་
ཆོས་ཐམས་ཅད་འགྱུར་བས། ཆོས་ཀྱི་ཁམས་ནི་རྟག་ཏུ་རྟེན་བཅས་ཡིན་ནོ། །ལྷག་མ་
བཅུ་བདུན་པོ་ནི་དེ་དང་མཚུངས་པ་དག་ཀྱང་ཡིན་ཏེ། ཁམས་གང་ཞིག རང་གི་ལས་
མི་བྱེད་པའི་ཕྱིར། ཀྱང་ཞེས་པས་རྟེན་བཅས་ཀྱང་ཡོད་པར་བསྟན་ཏོ། །རྟེན་བཅས་དེ་
མཚུངས་ཀྱི་དོན་ནི། ཁམས་གང་ཞིག །རང་གི་ལས་མི་བྱེད་པ་དེ་མཚུངས་དང་། བྱེད་
པ་དེ་ནི་རྟེན་བཅས་ཡིན་ཏེ། མིག་གང་གིས་གཟུགས་ལ་བལྟས་པ་དང་། ལྟ་བ་དང་། བལྟ་
བར་འགྱུར་བ་ནི་རྟེན་བཅས་ཡིན་པས་ན་ལུས་ཀྱི་བར་དུའང་དེ་བཞིན་ཤེས་པར་བྱའོ། །དེ་དང་
མཚུངས་པ་ནི་མིག་གང་གིས་གཟུགས་མ་མཐོང་བར་འགགས་པ་དང་། འགག་པ་དང་། འགག་
པར་འགྱུར་བ་དང་། མི་སྐྱེ་བའི་ཆོས་ཅན་དང་ནི་བཞི་ཡིན་ནོ། །ཞེས་ཁ་ཆེ་བ་དག་ཟེར་
ལ། ནུབ་ཕྱོགས་པ་ནི། མི་སྐྱེ་བའི་ཆོས་ཅན་ལ་རྣམ་ཤེས་དང་ལྡན་པ་དང་མི་ལྡན་པ་གཉིས་
ཡོད་པས་ལྔར་འགྱུར་རོ་ཞེས་ཟེར། དེ་བཞིན་དུ་གཟུགས་ལ་སོགས་པའི་ཁམས་ལྔ་ལའང་སྦྱར་

བར་བྱའོ། །སེམས་ཀྱི་ཁམས་བདུན་ནི་སྐྱེ་བ་ཐམས་ཅད་རྟེན་བཅས་དང་། མི་སྐྱེ་བ་ནི་དེ་
མཚུངས་ཡིན་ཏེ། རྣམ་ཤེས་སྐྱེ་བ་དག་རང་གི་ཡུལ་ལ་བྱ་བ་བྱེད་པར་ངེས་པའི་ཕྱིར། །
དྲུག་པ་མཐོང་སྤང་ལ་སོགས་པའི་རབ་དབྱེ་ནི། ཡང་ཁམས་བཅོ་བརྒྱད་ལ་བསྒོམ་སྤང་
ཡིན་པ་དུ། མཐོང་སྤང་ཡིན་པ་དུ། སྤང་བྱ་མིན་པ་དུ་ཞེ་ན། མིག་གི་ཁམས་ལ་སོགས་
པ་གཟུགས་ཅན་བཅུ་ནི་བསྒོམ་པས་སྤང་བར་བྱ་བ་ཁོ་ན་ཡིན་ཏེ། ཟག་བཅས་ཡིན་པས་
སྤང་བྱ་ཡིན་ལ། བདེན་པ་ལ་ལོག་པར་མི་རྟོག་ཅིང་། དེ་དང་འབྲེལ་བའང་མིན་པས་
མཐོང་སྤང་མིན་པའི་ཕྱིར། རྒྱུ་མཚན་དེས་ན་མིག་ལ་སོགས་པའི་རྣམ་པར་ཤེས་པ་ལྟ་ཡང་
བསྒོམ་སྤང་ཡིན་ནོ། །ཐ་མ་ཡིད་དང་། ཆོས་དང༌། ཡིད་ཀྱི་རྣམ་པར་ཤེས་པའི་
ཁམས་གསུམ་ལ་ནི་མཐོང་སྤང་དང་། བསྒོམ་སྤང་དང་། སྤང་བྱ་མིན་པ་རྣམ་པ་གསུམ་
ཡོད་དེ། ལྟ་བ་དང་ཐེ་ཚོམ་ལ་སོགས་པ་འོག་ནས་འཆད་པའི་ཕྲ་རྒྱས་བརྒྱད་ཅུ་རྩ་བརྒྱད་
དང་། དེ་དག་དང་མཚུངས་པར་ལྡན་པ་དང་། དེ་དག་གི་མཚན་ཉིད་དང་། རྗེས་སུ་
མཐུན་པའི་མཚན་ཉིད་དང༌། ཐོབ་པ་དང་བཅས་པ་ནི་མཐོང་སྤང་དང་། ཟག་བཅས་ལྷག་
མ་རྣམས་ནི་བསྒོམ་སྤང་ཡིན་ལ། ཟག་མེད་རྣམས་ནི་སྤང་བྱ་མ་ཡིན་པའི་ཕྱིར། འདིར་
གནས་མ་བུ་བའི་སྡེ་བ་དག །སོ་སོ་སྐྱེ་བོ་དང་ངན་སོང་གི་ལུས་ངག་གི་ལས་དག་ནི་ཆོས་
ཅན། མཐོང་སྤང་ཡིན་ཏེ། མཐོང་ལམ་སྐྱེས་པ་ན་འགགས་པའི་ཕྱིར་དང་། མདོ་
ལས། རྒྱུན་དུ་ཞུགས་པའི་ངན་སོང་གི་འགྲོ་བ་འགགས་སོ། །ཞེས་གསུངས་པའི་ཕྱིར་
ཞེས་འདོད་དོ། །དེ་འགོག་པ་ནི། སོ་སོ་སྐྱེ་བོ་ཉིད་ནི་མཐོང་བས་སྤང་བར་བྱ་བ་མིན་ཏེ།
ཉོན་མོངས་ཅན་མིན་པའི་ཕྱིར། གལ་ཏེ་སོ་སོ་སྐྱེ་བོ་ཉོན་མོངས་ཅན་ཡིན་ན། འདོད་པའི་
སོ་སོ་སྐྱེ་བོ་འཇིག་རྟེན་པའི་ལམ་གྱིས་འདོད་ཆགས་དང་བྲལ་བ་དག་སོ་སོ་སྐྱེ་བོ་མ་ཡིན་པར་
ཐལ་བ་ལས། སོ་སོ་ཡི། །སྐྱེ་བོར་འདོད་དོ་དེ་ཐོབ་དང་། །ས་འཕོས་ནས་ནི་རྣམ་
ཉམས་འགྱུར། །ཞེས་ས་འཕོས་བས་གཏོང་གི །འདོད་ཆགས་དང་བྲལ་བ་ཙམ་གྱིས་མི་གཏོང་
བའི་ཕྱིར་ན་ཉོན་མོངས་ཅན་མིན་ལ། དགེ་རྩ་ཆད་པ་དག་སོ་སོ་སྐྱེ་བོ་མ་ཡིན་པར་འགྱུར་བས་
དགེ་བའང་མིན་ནོ། །དེས་ན་སོ་སོ་སྐྱེ་བོ་ནི་མ་བསྒྲིབས་ལུང་མ་བསྟན་ཡིན་ནོ། །དེ་བཞིན་
དུ་ངན་སོང་དུ་སྐྱེ་འགྱུར་གྱི་ལུས་ངག་གི་ལས་ཀྱང་མཐོང་སྤང་མིན་ཏེ། གཟུགས་ཅན་ཡིན་
པའི་ཕྱིར་དང་། དེ་ནི་བདེན་པ་ལ་ལོག་པར་མི་རྟོག་ཅིང་། དེའི་རྗེས་འབྲང་དང་ཐོབ་

པའང་མིན་པའི་ཕྱིར་ན་དེར་སྐྱེ་བའི་རྒྱུ་ལས་མི་དགེ་བའོ། །དྲུག་པ་ཡིད་ཤེས་མིན་པ་རྟེན་
དབང་པོ་ལྔ་ལས་སྐྱེས་པའི་རྣམ་པར་ཤེས་པ་ཉོན་མོངས་ཅན་ཡང་མཐོང་སྤང་མིན་ཏེ།
བདེན་པ་ལ་ལོག་ཞུགས་དང་། དེའི་འཁོར་གང་ཡང་མ་ཡིན་པའི་ཕྱིར། །
བདུན་པ་ལྟ་བ་དང་ལྟ་མིན་གྱི་རབ་དབྱེ་ནི། ཡང་ཁམས་བཅོ་བརྒྱད་ལས་ལྟ་བ་ནི་
དུ། ལྟ་མིན་ནི་དུ་ཞེ་ན། མིག་དང་ཆོས་ཀྱི་ཁམས་ཀྱི་ཕྱོགས་གཅིག་གི་སེམས་བྱུང་ཁ་
ཅིག་ནི་ལྟ་བ་ཡིན་ཏེ། རིམ་པ་ལྟར་གཟུགས་ལ་ལྟ་བ་དང་། ཡུལ་ལ་ངེས་པར་རྟོག་པ་
ཡིན་པའི་ཕྱིར། ཆོས་ཁམས་ཀྱི་ཕྱོགས་གཅིག་གང་ཞེ་ན། འཇིག་ཚོགས་ལ་ལྟ་བ་ལ་
སོགས་པ་ལྔ་དང་། འཇིག་རྟེན་པའི་ཡང་དག་པའི་ལྟ་བ་དང༌། སློབ་པའི་ལྟ་བ་དང། མི་
སློབ་པའི་ལྟ་བ་སྟེ་རྣམ་པ་བརྒྱད་ཡོད་དེ། དེ་ལ་དང་པོ་ལྔ་ནི་ཉོན་མོངས་ཅན་དང་། དྲུག་པ་
ནི་དགེ་བ་ཟག་བཅས་དང་། ཕྱི་མ་གཉིས་ནི་བསྒོམ་སྤང་གིས་དོན་དང་བཅས་པ་དང་། དེ་
མེད་པའི་ཟག་མེད་པའི་ཕྱིར། འོ་ན། དབང་ཤེས་ཀྱི་ལྟ་བ་དེ་ཡང་དག་པའི་ལྟ་བ་ཡིན་
ནམ་ཞེ་ན། མིག་ལ་སོགས་པའི་རྣམ་ཤེས་ལྔ་དང་མཚུངས་ལྡན་དུ་སྐྱེས་པའི་བློ་སྟེ་ཤེས་རབ་ནི་
འཇིག་རྟེན་པའི་ཡང་དག་པའི་ལྟ་བ་མ་ཡིན་ཏེ། ལྟ་བ་ནི་ངེས་པར་རྟོག་པ་ཡིན་ལ། དེ་
དག་ནི་ངེས་པར་རྟོག་པ་མེད་པ་ཡིན་པའི་ཕྱིར། འོ་ན། མིག་ཀྱང་ལྟ་བ་མིན་པར་ཐལ།
ངེས་རྟོག་མེད་པའི་ཕྱིར་ཞེ་ན། མིག་གིས་གཟུགས་རྣམས་མཐོང་བའི་ཕྱིར་ལྟ་བ་ཞེས་བྱའི།
ངེས་པར་རྟོག་པའི་ཕྱིར་མིན་ནོ། །མིག་ཐམས་ཅད་ཀྱིས་མཐོང་ངམ་ཞེ་ན། རྣམ་ཤེས་རྟེན་
པ་དང་བཅས་པའི་མིག་གིས་མཐོང་གི །དེ་དང་མཚུངས་པས་ནི་མིན་ནོ། །དེ་ལྟར་ན་
མིག་ལ་བརྟེན་པའི་རྣམ་ཤེས་ཁོ་ནས་མཐོང་བར་འགྱུར་རོ་ཞེ་ན། མིག་དེ་ལ་བརྟེན་པའི་རྣམ་
ཤེས་ཁོ་ནས་མཐོང་བ་མིན་ཏེ། གང་གི་ཕྱིར་ན། རྣམ་ཤེས་ཀྱིས་མཐོང་ན་དེ་ནི་ཐོགས་མེད་
ཡིན་པས་རྩིག་པ་ལ་སོགས་པས་བར་དུ་ཆོད་པའི་གཟུགས་ཀྱང་མཐོང་བར་འགྱུར་ན། རྩིག་པ་
ལ་སོགས་པའི་སྒྲིབ་བྱེད་ཀྱིས་བར་དུ་ཆོད་པའི་གཟུགས་ནི་མཐོང་བ་མིན་པའི་ཕྱིར། ལོ་ཞེས་
བྱ་བ་ནི་མདོ་སྡེ་པས་དེ་འགོག་པར་བྱེད་དེ། རྣམ་ཤེས་ཀྱིས་མཐོང་ཡང་བསྒྲིབས་པ་ཐམས་
ཅད་ལ་འཇུག་པར་མི་འགྱུར་ཏེ། སྒྲིབ་བྱེད་ཀྱིས་བར་དུ་ཆོད་པ་ལ་རྒྱུ་མ་ཚང་ན་རྣམ་ཤེས་མི་
སྐྱེ་ཡང་། རྒྱུ་ཚང་ན་མཆིང་བུ་དང་། ཆུ་དང་། ཤེལ་དང་། ལྷང་ཚེར་ལ་སོགས་
པས་ཆོད་པ་ལའང་རྣམ་ཤེས་སྐྱེ་བའི་ཕྱིར། མིག་ནི་གཉིས་ཀ་དག་གིས་ཀྱང་གཟུགས་མཐོང་
34

སྟེ། མིག་གཅིག་གིས་བལྟས་པ་ལས་གཉིས་ཀྱིས་བལྟས་པ་གསལ་བར་མཐོང་བའི་ཕྱིར།
ཀྱང་ཞེས་པ་གཅིག་གིས་ཀྱང་མཐོང་ཞེས་པའོ། །འོ་ན། མིག་ལ་སོགས་པས་ཡུལ་དང་
ཕྲད་ནས་འཛིན་ནམ། མ་ཕྲད་པར་འཛིན་ཞེ་ན། མིག་དང༌། ཡིད་དང༌། རྣ་བ་
གསུམ་ནི་ཡུལ་དང་མ་ཕྲད་པར་འཛིན་ཏེ། རྒྱང་རིང་པོ་ན་ཡོད་པའི་གཟུགས་སྒྲ་འཛིན་པ་
ཡིན་ཅིང་། ཡིད་གཟུགསས་ཅན་མ་ཡིན་པའི་ཕྱིར། སྣ་ལྕེ་ལུས་གསུམ་གྱིས་དེ་ལས་
གཞན་དུ་ཡུལ་དང་ཕྲད་ནས་འཛིན་ཏེ། རང་དང་འདབ་ཆགས་པའི་ཡུལ་འཛིན་པ་ལ་ལྟོས་
པའི་ཕྱིར། འོ་ན། མིག་གིས་རྒྱང་རིང་པོ་ན་ཡོད་པའི་གཟུགས་དང་བར་དུ་ཆོད་པའི་
གཟུགས་མཐོང་བར་འགྱུར་རོ་ཞེ་ན། སྐྱོན་མེད་དེ། ཁབ་ལེན་གྱིས་རྡོ་འདྲེན་ཡང་། ཡུལ་
རུང་བ་ན་གནས་པ་འདྲེན་གྱི། མི་རུང་བ་ན་གནས་པ་མི་འདྲེན་པའི་ཕྱིར། སྣ་ལ་སོགས་པ་
གསུམ་གྱིས་ནི་ཡུལ་ནི་བོང་ཚོད་མཉམ་པ་འཛིན་པར་འདོད་དེ། ཡུལ་གྱི་རྡུལ་ཕྲན་དང་ཕྲད་
ནས་འཛིན་དགོས་པའི་ཕྱིར། མིག་རྣ་གཉིས་ཀྱིས་མཉམ་མི་མཉམ་ཅི་རིགས་པ་འཛིན་
ཅིང་། ཡིད་ནི་མ་ངེས་ཏེ། གཟུགས་ཅན་མིན་པའི་ཕྱིར་རོ། །ཐ་མ་ཡིད་ཀྱི་རྣམ་པར་
ཤེས་པའི་རྟེན་ཏེ་བདག་རྐྱེན་ནི་རང་དུས་འདས་མ་ཐག་པའི་ཡིད་ཁོ་ན་ཡིན་ལ། ། འཇུག་
ཤེས་ལྔ་པོ་རྣམས་ཀྱི་རྟེན་ནི་དབང་ཤེས་དེ་དག་དང་ལྷན་ཅིག་སྐྱེས་པ་སྟེ། དུས་མཉམ་པའི་
དབང་པོ་གཟུགས་ཅན་ད་ལྟར་བ་དང་ཡིད་ཀྱང་ཡོད་པ་ཡིན་ནོ། །འོ་ན། འཇུག་ཤེས་
ལྔ་པོ་ཡུལ་དང་དབང་པོ་གཉིས་ཀ་ལས་སྐྱེ་བ་ལ་དབང་པོ་རྟེན་དུ་འཇོག །ཡུལ་རྟེན་དུ་མི་
འཇོག་པ་ཅི་ཞེ་ན། འཇུག་ཤེས་རྣམས་ཀྱི་རྟེན་ནི་མིག་ལ་སོགས་པ་ཡིན་ཏེ། མིག་སོགས་
དེ་དག་གསལ་མི་གསལ་དུ་གྱུར་པས་མིག་ཤེས་ལ་སོགས་པའང་དེ་དག་ཏུ་འགྱུར་བ་ཉིད་ཀྱི་
ཕྱིར་ཏེ། གཟུགས་སོགས་གྱུར་པས་ནི་རྣམ་ཤེས་དེ་དག་འགྱུར་བར་མ་ངེས་པའི་ཕྱིར། འཇུག་།
ཤེས་དེ་དག་ལ་མིག་སོགས་དེ་དག་གིས་རྣམ་ཤེས་ཞེས་བསྟན་པའི་རྒྱུ་མཚན་ཡོད་དེ། རང་
རང་གི་བརྟེན་པ་སོ་སོའི་བདག་རྐྱེན་ཡིན་པ་དེའི་ཕྱིར་དང་། རྒྱུད་གཅིག་གི་རྣམ་ཤེས་སྐྱེས་པས་
རྣམ་ཤེས་ཀྱི་ཐུན་མོང་མ་ཡིན་པའི་རྒྱུ་ཡིན་པའི་ཕྱིར། མིག་གི་རྣམ་ཤེས་ཞེས་བྱ་བ་ལ་སོགས་
པ་བདག་རྐྱེན་དབང་པོ་དེ་དག་གིས་མཚོན་པའི་སྒོ་ནས་ནི་མིག་གི་རྣམ་ཤེས་ཞེས་སོགས་
བསྟན་ཏེ། ནས་ཀྱི་མྱུ་གུ་དང་རྔའི་སྒྲ་བཞིན་ནོ། །གཟུགས་ནི་དེ་ལྟར་མ་ཡིན་ཏེ།
མིག་ཤེས་དང་ཡིད་ཤེས་གཉིས་ཀའི་རྒྱུ་བྱེད་པས་ཐུན་མོང་མ་ཡིན་པའི་ཕྱིར་དང་། རྒྱུད་

ཀྱང་ཐ་དད་པའི་རྒྱུ་བྱེད་པའི་ཕྱིར། ཡང་གལ་ཏེ་ལུས་གང་ལ་གནས་ཏེ་མིག་ཤེས་སོགས་
སྐྱེད་པ་ན་ལུས་དང་། མིག་སོགས་དང་། གཟུགས་སོགས་དང༌། རྣམ་ཤེས་ས་
གཅིག་གམ་ཐ་དད་ཅེ་ན། གཅིག་པ་དང་ཐ་དད་ཅི་རིགས་པ་ཡོད་དེ། དང་པོ་མིག་ལ་མཚོན་ན།
འདོད་པའི་ལུས་ལྡན་གྱི་གང་ཟག་གིས་འདོད་པའི་མིག་གིས་འདོད་པའི་གཟུགས་ལ་ལྟ་ན་བཞི་
ག་ས་གཅིག་པ་དང་། འདོད་པ་བས་བསམ་གཏན་དང་པོའི་མིག་མངོན་དུ་བྱས་ཏེ་འདོད་
པའི་གཟུགས་ལ་ལྟ་ན་ལུས་གཟུགས་གཉིས་འདོད་པ་དང་། མིག་ཤེས་གཉིས་དང་པོའིའོ། །
འདོད་པ་བས་གཉིས་པའི་མིག་གིས་འདོད་པར་ལྟ་ན་ལུས་འདོད་པ། མིག་གཉིས་པ། ཤེས་པ་
དང་པོའོ། །འདོད་པས་བཞི་པའི་མིག་གིས་གསུམ་པར་ལྟ་ན་བཞི་ག་ཐ་དད་དོ། །དེ་ལ་མིག་
སོགས་དབང་པོ་གཟུགས་ཅན་ལྔ་དང་ཡུལ་གཟུགས་སྒྲ་རེག་བྱ་རྣམས་ནི་འདོད་པ་དང་བསམ་
གཏན་བཞི་ན་ཡོད་པས་ས་ལྔ་པའོ། །མིག་རྣ་ལུས་ཀྱི་རྣམ་ཤེས་གསུམ་ནི་འདོད་པ་དང་
བསམ་གཏན་དང་པོ་ཁོ་ན་ན་ཡོད་དོ། །དྲི་རོ་དང་སྣ་ལྕེའི་རྣམ་ཤེས་ནི་འདོད་པ་ཁོ་ནར་ཡོད་
དོ། །དེ་ལ་དམིགས་བསལ་ནི་འདི་ཡིན་ཏེ། ས་གོང་མའི་ལུས་ལ་འོག་མའི་མིག་བརྟེན་
པ་མ་ཡིན་ཏེ། རང་ས་ན་མིག་མཆོག་ཡོད་པས་འོག་མའི་མིག་གི་དགོས་པ་མེད་པའི་ཕྱིར།
དེས་ན་རང་གི་ས་པའམ་གོང་མའི་ས་པའི་མིག་གི་རྟེན་ཡིན་ནོ། །འོག་མའི་མིག་གི་ཡུལ་ནི་
ས་གོང་མའི་གཟུགས་མ་ཡིན་ཏེ། གོང་མའི་གཟུགས་ནི་ཕྲ་བའི་ཕྱིར། དེས་ན་རང་ས་
དང་འོག་སའི་གཟུགས་ནི་གོང་མའི་མིག་གི་ཡུལ་ཡིན་ནོ། །ས་གོང་མའི་མིག་གི་རྣམ་པར་
ཤེས་པའང་ས་འོག་མའི་མིག་ལ་བརྟེན་པ་མ་ཡིན་ཏེ། གོང་མའི་རྣམ་ཤེས་མཆོག་མིག་དམན་
པ་ལ་མི་བརྟེན་པའི་ཕྱིར། འོན་ཀྱང་འོག་ས་དང་རང་གི་རྣམ་ཤེས་ནི་བརྟེན་པ་ཡིན་ནོ། །འོག་
མའི་རྣམ་ཤེས་བརྟེན་ཞེས་པའང་འདོད་པའི་རྣམ་ཤེས་ནི་བསམ་གཏན་དང་པོའི་མིག་ལ་བརྟེན་
པ་མིན་ཏེ། རང་ས་ན་རྣམ་ཤེས་མཆོག་ཡོད་པའི་ཕྱིར། དེས་ན་བསམ་གཏན་གཉིས་པ་
ཡན་ཆད་རང་ས་ན་སྒོ་ལྔའི་རྣམ་ཤེས་མེད་པའི་དབང་དུ་བྱས་པའོ། །དེའི་རྒྱུ་མཚན་བསམ་
གཏན་གཉིས་པ་ཡན་ཆད་གཟུགས་ལ་ལྟ་བ་ན་དང་པོའི་མིག་ཤེས་མངོན་དུ་བྱེད་དགོས་པའི་
ཕྱིར། འོ་ན། རྣམ་ཤེས་ཀྱིས་ས་གང་དུ་གཟུགས་མཐོང་ལ། ལུས་གང་ལ་བརྟེན་
ནས་ས་གང་གི་རྣམ་ཤེས་ཀྱི་རྟེན་བྱེད་ཅིང་གཟུགས་མཐོང་ཞེ་ན། མིག་གི་རྣམ་ཤེས་དེ་ཡིས་
གཟུགས་ནི་ས་ཐམས་ཅད་དུ་མཐོང་སྟེ། རང་ས་དང་འོག་ས་དང་གོང་སའི་གཟུགས་ཀུན་

མཐོང་བའི་ཕྱིར། དེའང་ཅི་རིགས་ཀྱི་དབང་དུ་བྱས་ཀྱི། ཁྱད་པར་འདི་འདོད་དེ། འདོད་
པའི་མིག་གི་རྣམ་ཤེས་ཀྱིས་རང་སའི་གཟུགས་ཁོ་ན་མཐོང་གི །གོང་མའི་གཟུགས་མཐོང་
བ་མིན་ཏེ། དེ་ནི་བསྐལ་པའི་དོན་ལ་མི་འཇུག་པའི་ཕྱིར། འདིར་ཐམས་ཅད་མཐོང་
ཞེས་པ་ནི་བསམ་གཏན་དང་པོའི་དབང་དུ་བྱས་སོ། །རྣམ་ཤེས་ཀྱིས་ས་ཐམས་ཅད་པའི་
གཟུགས་མཐོང་བར་མ་ཟད། རྟེན་ལུས་ཀྱིའང་གཟུགས་དང་རྣམ་ཤེས་གཉིས་ཀས་ཐམས་
ཅད་དུ་མཐོང་ཞིང་རྟེན་བྱེད་དེ། གཟུགས་ནི་འདོད་པའི་ལུས་ལ་རང་ས་དང་གོང་མའི་ས་པ་
མཐོང་། བསམ་གཏན་དང་པོ་ནས་གསུམ་པའི་བར་གྱི་ལུས་ལ་རང་ས་དང་། འོག་ས་
དང༌། གོང་སའི་གཟུགས་མཐོང་། བསམ་གཏན་བཞི་པའི་ལུས་ལ་ནི་རང་ས་དང་འོག་
སའི་གཟུགས་ཐམས་ཅད་མཐོང་ངོ༌། །རྣམ་པར་ཤེས་པ་ནི་འདོད་པའི་ལུས་ལ་བརྟེན་ནས་
རང་སའི་རྣམ་ཤེས་དང་བསམ་གཏན་དང་པོའི་རྣམ་ཤེས་སྐྱེད་པར་བྱེད། བསམ་གཏན་དང་
པོའི་ལུས་ལ་ནི་རང་སའི་རྣམ་ཤེས་ཁོ་ན་སྐྱེད་པར་བྱེད། བསམ་གཏན་གཉིས་པ་ཡན་ཆད་
ཀྱི་ལུས་ལ་ནི་འོག་མ་བསམ་གཏན་དང་པོའི་རྣམ་ཤེས་ཁོ་ན་སྐྱེད་པར་བྱེད་དོ། །དེས་ན།
ལུས་ཀྱིའང་གཉིས་ཀ་ཐམས་ཅད་དུ། །ཞེས་བྱ་བའང་ཅི་རིགས་ཀྱི་དབང་དུ་བྱས་ནས་གསུངས་
སོ། །ཇི་ལྟར་མིག་ལ་རྒྱས་པར་བཤད་པ་ལྟར་རྣ་བའང་དེ་བཞིན་དུ། ལུས་ལ་འོག་མའི་
རྣ་བ་མིན། །རྣ་བས་གོང་མའི་སྒྲ་མ་ཡིན། །རྣམ་པར་ཤེས་པའང་དེ་ཡིས་སྒྲ། །ལུས་
ཀྱིའང་གཉིས་ཀ་ཐམས་ཅད་དུ། །ཞེས་རྒྱ་ཆེར་སྦྱར་བར་བྱའོ། །སྣ་ལྕེ་ལུས་གསུམ་གྱི་
ཁམས་གསུམ་པོ་དག་ནི་ཡུལ་དང་། རྣམ་ཤེས་དང་། རྟེན་གྱི་ལུས་ཐམས་ཅད་རང་གི་
ས་པ་ཉིད་ཡིན་ཏེ། དེ་དག་དབང་པོ་དང་ཕྲད་པས་འཛིན་པས་ཆོད་པ་དང་རིང་བའི་དོན་ལ་མི་
འཇུག་པའི་ཕྱིར། དེ་ལ་སྤྱིར་བཏང་ནས། དམིགས་བསལ་ནི་ལུས་དང་། ལུས་ཀྱི་དབང་པོ་
དང༌། རེག་བྱ་ནི་རང་གི་ས་པ་ཡིན་ལ། ལུས་ཀྱི་རྣམ་ཤེས་ནི་བསམ་གཏན་གཉིས་པ་ནས་བཞི་
པའི་བར་དུ་སྐྱེས་པ་དག་རེག་བྱ་འཛིན་ན་འོག་མ་བསམ་གཏན་དང་པོའི་ས་པ་དང། འདོད་པ་
དང་བསམ་གཏན་དང་པོར་སྐྱེས་པ་དག་རེག་བྱ་འཛིན་ན་རང་གི་ས་པ་ཁོ་ན་ཡིན་ནོ། །ཡིད་
དང་། ཆོས་དང་། ཡིད་ཀྱི་རྣམ་ཤེས་དང་། དེའི་རྟེན་ལུས་ནི་ས་མ་ངེས་ཏེ། རེས་འགའ་
ཐམས་ཅད་མཚུངས་པ་དང་། རེ་འགའ་མི་མཚུངས་པའང་ཡོད་པའི་ཕྱིར། །
བརྒྱད་པ་གཉིས་ཀྱིས་ཤེས་པར་བྱ་བ་ལ་སོགས་པ་གསུམ་བཤད་པ་ནི། ཡང་ཁམས་

བཅོ་བརྒྱད་ལས་དབང་ཤེས་དང་ཡིད་ཤེས་གཉིས་ཀྱིས་རྣམ་པར་ཤེས་པར་བྱ་བ་ནི་གཟུགས་
ནས་རེག་བྱའི་བར་ཕྱིའི་སྐྱེ་མཆེད་ལྔ་ཡིན་ཏེ། མིག་དང་ཡིད་གཉིས་ཀས་ཤེས་པའི་ཕྱིར་རོ། །
གཞན་ལྷག་མ་བཅུ་གསུམ་ནི་སྒོ་ལྔའི་ཤེས་པའི་ཡུལ་དུ་མ་གྱུར་པས་ཡིད་ཀྱི་ཡུལ་ཁོ་ནའོ། །
ཡང་ཁམས་བཅོ་བརྒྱད་ལས་ཆོས་ཁམས་ཀྱི་ཕྱོགས་གཅིག་འདུས་མ་བྱས་ཀྱི་ཆོས་ནི་སྐད་ཅིག་
མ་མ་ཡིན་པས་རྟག་པའོ། །ཡང་ཁམས་བཅོ་བརྒྱད་ལས་དབང་པོ་ཡིན་པ་དུ་ཞེ་ན། ཆོས་
ཀྱི་ཁམས་ཀྱི་ཕྱེད་དེ། ཚོར་བ་བདེ་བ་སོགས་ལྔ་དང་། སྲོག་དང་དད་པ་ལ་སོགས་པ་ལྔ་
དང་། ཟག་མེད་ཀྱི་དབང་པོ་གསུམ་གྱི་ཆ་སྟེ་བཅུ་བཞི་དང་། མིག་ལ་སོགས་པ་གང་དག་
བཅུ་གཉིས་པོ་ནང་གིར་བཤད་པའི་དབང་པོ་རྣམས་ཡིན་ཏེ། མིག་ལ་སོགས་པ་ལྔ་ནི་སོ་
སོར་དབང་པོ་ལྔ་དང་། ཕོ་མོའི་དབང་པོ་ནི་ལུས་ཀྱི་ནང་དུ་བསྡུས་པའི་ཕྱིར་དང་། ཡིད་
ཀྱི་དབང་པོ་ནི་སེམས་ཀྱི་ཁམས་བདུན་དང་ཟག་མེད་ཀྱི་དབང་པོ་གསུམ་གྱི་ཆ་ཡིན་པའི་ཕྱིར་
རོ། །དེ་ལྟར་ན་ལྷག་མ་ཆོས་ཀྱི་ཕྱེད་དང་གཟུགས་ལ་སོགས་པ་ལྔ་ནི་དབང་པོ་མ་ཡིན་པར་
གྲུབ་བོ། །ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། ཁམས་བསྟན་པ་ཞེས་
བྱ་བ་སྟེ་གནས་དང་པོའི་མཆན་འགྲེལ་བཤད་པའོ།། །། ་
༈ གཉིས་པ་དབང་པོ་བསྟན་པའི་གནས་འཆད་པ་ལ་གཉིས། དབང་པོའི་རྣམ་
གཞག་དང་། འདུས་བྱས་ཀྱི་ཆོས་ཀྱི་སྐྱེ་ཚུལ་ལོ། །
དང་པོ་ལ་དྲུག །དབང་པོའི་རང་བཞིན། སྐབས་སུ་བབ་པའི་ངོ་བོ། རྣམ་པའི་
རབ་དབྱེ། དབང་པོ་རྙེད་གཏོང་། དགེ་སྦྱོང་ཚུལ་གྱི་འབྲས་བུ་དབང་པོ་དུས་འཐོབ། དབང་
པོའི་ལྡན་ཚུལ་ལོ། །
དང་པོ་ལ་གཉིས། དབང་པོའི་བྱེད་ལས་དང་། གྲངས་ངེས་སོ། །
དང་པོ་ནི། བཅུ་གཉིས་ནང་གིར་བཤད་དབང་པོ། །ཞེས་བཤད་ན། ། དབང་
པོ་གང་ཞེ་ན། ཐམས་ཅད་ཀྱི་མཐར་དྲུག་སྒྲ་དང་དབང་པོ་ཞེས་སྦྱར་ཏེ། མིག །རྣ་
བ། སྣ། ལྕེ། ལུས། ཡིད་དང༌། མོ་དང༌། ཕོ་དང༌། སྲོག་དང་།
བདེ་བ་དང་། སྡུག་བསྔལ་དང་། ཡིད་བདེ་བ་དང་། མི་བདེ་བ་དང་། བཏང་
སྙོམས་དང་། དད་པ་དང་། བརྩོན་འགྲུས་དང་། དྲན་པ་དང་། ཏིང་ངེ་འཛིན་
དང༌། ཤེས་རབ་དང་། མི་ཤེས་པ་ཀུན་ཤེས་པར་བྱེད་པ་དང༌། ཀུན་ཤེས་པ་དང་།

ཀུན་ཤེས་ལྡན་པའི་དབང་པོ་སྟེ་ཉི་ཤུ་རྩ་གཉིས་སོ། །མཚན་ཉིད་ནི་དོན་གང་ཞིག་གང་ལ་
ཐུན་མོང་མ་ཡིན་པར་དབང་བྱེད་པས་ན་དབང་པོའོ། །འོ་ན། གང་ཞིག་གང་ལ་དབང་
བྱེད་ཅེ་ན། མིག་སོགས་དབང་པོ་ལྔ་པོ་རྣམས་ནི་དོན་བཞི་ལ་དབང་བྱེད་དེ། ལུས་
མཛེས་པ་དང་། ལུས་བསྲུང་བ་དང་། རང་རང་གི་རྣམ་ཤེས་མཚུངས་ལྡན་དང་བཅས་
པ་སྐྱེད་པ་དང་། ཐུན་མོང་མིན་པའི་རྒྱུ་ལ་དབང་བྱེད་པའི་ཕྱིར། ཕོ་མོའི་དབང་པོ་སྲོག་
ཡིད་བཞི་པོ་རྣམས་ཀྱིས་དོན་གཉིས་གཉིས་ལ་དབང་བྱེད་དོ། །ཕོ་མོའི་དབང་པོ་གཉིས་
ཀྱིས་དོན་གཉིས་གཉིས་ལ་དབང་བྱེད་དེ། སེམས་ཅན་གྱི་བྱེ་བྲག་དང་ཁྱད་པར་ལ་དབང་
བྱེད་པའི་ཕྱིར་ཏེ། ཕོ་མོའི་དབང་པོ་དང་ལྡན་པའི་སྒོ་ནས་སེམས་ཅན་གྱི་བྱེ་བྲག་འབྱེད་
པའི་ཕྱིར་དང༌། ནུ་མ་ཆེ་ཆུང་། སྐད་གསང་མཐོ་དམན་ལ་སོགས་པས་སེམས་ཅན་གྱི་
ཁྱད་པར་འབྱེད་པའི་ཕྱིར། སྲོག་གི་དབང་པོས་དོན་གཉིས་ལ་དབང་བྱེད་དེ། རིས་མཐུན་
གནས་པ་དང༌། རིས་མཐུན་མཚམས་སྦྱོར་བ་ལ་དབང་བྱེད་པའི་ཕྱིར། ཡིད་དབང་གིས་
ཀྱང་དོན་གཉིས་ལ་དབང་བྱེད་དེ། རིས་མཐུན་མཚམས་སྦྱོར་བ་དང་། དབང་པོའི་ངོ་བོ་
དང་མཐུན་པར་དབང་བྱེད་པའི་ཕྱིར་ཏེ། དབང་བྱེད་མཁན་ཀུན་སློང་གི་ཡིད་དགེ་མི་དགེ་
ལས་དེས་ཀུན་ནས་བསླངས་པའི་ལུས་ངག་གི་ལས་དགེ་མི་དགེར་འགྱུར་བའི་ཕྱིར། ལོ་ནི་
མ་རངས་པའི་ཚིག་སྟེ་མི་འཐད་ཚུལ་དེ་མ་ཐག་སྟོན་ཏོ། །ཚོར་བའི་དབང་པོ་ལྔ་ནི་ཀུན་ནས་
ཉོན་མོངས་ལ་དབང་བྱེད་དེ། ཚོར་བ་བདེ་བ་དང་ཡིད་བདེ་ལས་འདོད་ཆགས་དང་། སྡུག་
བསྔལ་དང་ཡིད་མི་བདེ་ལས་ཞེ་སྡང་དང་། བཏང་སྙོམས་ལས་གཏི་མུག་རྒྱས་པར་འགྱུར་
ཞིང་། དེ་དག་ལས་ཀུན་ནས་ཉོན་མོངས་རྒྱས་པར་འགྱུར་བའི་ཕྱིར། དབང་པོ་ཐ་མ་
བརྒྱད་པོ་དེ་རྣམས་ནི་རྣམ་པར་བྱང་བ་ལ་དབང་བྱེད་དེ། ཟག་བཅས་རྣམས་ཀྱིས་ཉོན་མོངས་
མངོན་གྱུར་མགོ་གནོན། ཟག་མེད་རྣམས་ཀྱིས་ཉོན་མོངས་པའི་ས་བོན་གཅོད་པའི་ཕྱིར།
མདོ་སྡེ་པ་ན་རེ། མིག་སོགས་དབང་པོ་ལྔས་ལུས་མཛེས་པ་དང་། ལུས་བསྲུང་བ་དང་།
ཐུན་མོངས་མ་ཡིན་པའི་རྒྱུ་ལ་དབང་བྱེད་པ་མ་ཡིན་གྱི། རང་རང་གི་དོན་ལ་དམིགས་པའི་
རྣམ་ཤེས་མཚུངས་ལྡན་དང་བཅས་པ་དང་། ཡིད་དབང་གིས་ཤེས་བྱ་ཐམས་ཅད་ལ་དམིགས་
པར་བྱེད་པའི་ཡིད་ཀྱི་རྣམ་ཤེས་མཚུངས་ལྡན་དང་བཅས་པ་སྐྱེད་པ་ལ་དབང་བྱེད་པའི་ཕྱིར་ན་
དབང་པོ་དྲུག་པོ་དེར་བཞག་གོ །ཕོ་མོའི་དབང་པོས་ཀྱང་སེམས་ཅན་གྱི་བྱེ་བྲག་དང་ཁྱད་

པར་ལ་དབང་མི་བྱེད་དེ། གཟུགས་ཁམས་པའི་གང་ཟག་བཞིན་ནོ། །ཕོ་ཉིད་མོ་ཉིད་
ཀྱི་ངོ་བོ་ལ་དབང་བྱེད་པའི་ཕྱིར་ན་དེ་གཉིས་དབང་པོར་བཞག་གོ། །དེ་གཉིས་ཀྱི་ངོ་བོ་
གང་ཞེ་ན། ལུས་དབང་གི་ཕྱོགས་གཅིག་ལས་མོ་དང་ཕོ་དབང་དག་བཞག་པ་ཡིན་གྱི། རྫས་
གཞན་ནི་མེད་དེ། རང་ཡུལ་གྱི་རེག་བྱ་འཛིན་པའི་དབང་པོ་གཟུགས་ཅན་ཡིན་པའི་ཕྱིར། མདོ་
སྡེ་པའི་རང་ལུགས་ནི། རེག་བྱ་འཛིན་པའི་ལུས་ཀྱི་རྣམ་ཤེས་ཀྱི་རྟེན་བྱེད་པའི་ཕྱིར་ནའོ། །
སྲོག་དབང་གིས་རིས་མཐུན་མཚམས་སྦྱོར་བ་ལ་དབང་བྱེད་པ་མ་ཡིན་ཏེ། ཡིད་དབང་ཉིད་
ཀྱིས་རིས་འདྲ་ཕྱི་མ་མཚམས་སྦྱོར་བ་ལ་དབང་བྱེད་པའི་ཕྱིར། དེས་ན་རིས་མཐུན་གནས་
པ་དང་། ཀུན་ནས་ཉོན་མོངས་པ་དང་། རྣམ་པར་བྱང་བ་ལ་དབང་བྱེད་པའི་ཕྱིར་ན་
རིམ་པ་བཞིན་སྲོག་དང༌། ཚོར་བ་ལྔ་པོ་རྣམས་དང༌། དད་སོགས་དབང་པོ་ལྔ་ནི་
དབང་པོར་འདོད་དོ། །མྱ་ངན་འདས་སོགས་གོང་ནས་གོང༌། །ཞེས་པའི་ཚིག་གཉིས་
པོ་འདི་བསྒྱུར་བཅོས་ནས་འདི་ལྟར། ། གོང་ན་གོང་མ་མྱ་ངན་འདས། །འཐོབ་པ་སོགས་
ལ་དབང་བྱེད་ཕྱིར། །ཞེས་འཆད་དགོས་པ་ལ། ཀུན་ཤེས་པར་བྱེད་པ་རང་གི་གོང་ན་
ཡོད་པ་ཀུན་ཤེས་པའི་དབང་པོ་འཐོབ་པ་ལ་དབང་བར་བྱེད་པས་ན་ཀུན་ཤེས་བྱེད་པའི་དབང་
པོ་དང་། ཀུན་ཤེས་པ་རང་གི་གོང་མ་ཀུན་ཤེས་ལྡན་པའི་དབང་པོ་འཐོབ་པ་ལ་དབང་བྱེད་
པའི་ཕྱིར་ཀུན་ཤེས་པའི་དབང་པོ་དང༌། ལྷག་མེད་ཀྱི་མྱ་ངན་ལས་འདས་པ་འཐོབ་པ་ལ་
དབང་བྱེད་པའི་ཕྱིར་ཀུན་ཤེས་ལྡན་པའི་དབང་པོར་བཞག་གོ །སོགས་པས་བསྡུས་པ་མཐོང་
སྤང་སྤོང་བ་དང༌། བསྒོམ་སྤང་སྤོང་བ་དང་། ཉོན་མོངས་ལས་རྣམ་པར་གྲོལ་བ་ལ་
དབང་བྱེད་པའི་ཕྱིར་ནའང་ཀུན་ཤེས་བྱེད་པའི་དབང་པོ་དང་། ཀུན་ཤེས་པའི་དབང་པོ་
དང་། དེ་བཞིན་དུ་ཀུན་ཤེས་ལྡན་པའི་དབང་པོར་བཞག་གོ །
གཉིས་པ་གྲངས་ངེས་ནི། འོ་ན། མ་རིག་པ་དང་། ངག་དང་། ལག་པ་
དང༌། རྐང་པ་དང་། འདོམས་རྣམས་ཀྱང་དབང་པོར་འགྱུར་ཏེ། འདུ་བྱེད་དང་། སྨྲ་
བ་དང༌། ལེན་པ་དང་། འགྲོ་བ་དང་། ཟག་པ་འདོར་བ་སོགས་ལ་དབང་བྱེད་པའི་
ཕྱིར་རོ་ཞེ་ན། རྒྱུ་བྱེད་པ་ཙམ་གྱིས་དབང་པོར་མི་འཇོག་གི དགོས་པ་ཁྱད་པར་ཅན་ཀུན་
ནས་ཉོན་མོངས་པ་དང་། རྣམ་བྱང་གི་གཞི་དང་། ངོ་བོ་དང་། འབྲས་བུའི་དབང་དུ་
བྱས་ནས་ཉི་ཤུ་རྩ་གཉིས་སུ་ངེས་ཏེ། སེམས་ཅན་གྱི་རྫས་ཀྱི་གཞིའི་དབང་དུ་བྱས་ནས་སེམས་

རྣམ་ཤེས་ཀྱི་རྟེན་དུ་གྱུར་པ་མིག་སོགས་དབང་པོ་དྲུག་དང༌། སེམས་ཅན་དེའི་བྱེ་བྲག་འབྱེད་
པའི་དབང་དུ་བྱས་ནས་ཕོ་མོའི་དབང་པོ་དང་། སེམས་ཅན་དེ་དག་གནས་པའི་དབང་དུ་
བྱས་ནས་སྲོག་གི་དབང་པོ་སྟེ། དེ་ལྟར་ན་དབང་པོ་དགུ་པོ་དེ་དག་ནི་ཀུན་ནས་ཉོན་མོངས་
པ་ཉིད་ཀྱི་གཞི་དང༌། ཚོར་བ་ལྔ་ནི་ཀུན་ནས་ཉོན་མོངས་ཀྱི་ངོ་བོ་ཡིན་པའི་ཕྱིར་དང་། དད་
སོགས་ལྔས་ཚོགས་གསོག་པར་བྱེད་པས་རྣམ་བྱང་གི་གཞི་དང༌། ཀུན་ཤེས་བྱེད་སོགས་གསུམ་
ནི་རྣམ་བྱང་གི་ངོ་བོ་ཡིན་པའི་ཕྱིར། དེ་ལྟར་ན་ཀུན་ནས་ཉོན་མོངས་པ་དང་། རྣམ་བྱང་
གི་གཞི་དང༌། རང་གི་ངོ་བོའི་གྲངས་ཇི་སྙེད་པ་དང་རྗེས་སུ་མཐུན་པར་དབང་པོ་དག་ཀྱང་
གྲངས་དེ་སྙེད་དུ་བསྟན་པ་ཡིན་ནོ། །ཡང་མདོ་སྡེ་པ་ལྟར་ན། འཁོར་བར་འཇུག་ལྡོག་
གི་དབང་དུ་བྱས་ནས་གསུངས་པར་འདོད་དེ། དེ་ལ་འཁོར་བར་འཇུག་པའི་རྟེན་ནི་དབང་
པོ་དྲུག་ཡིན་ཏེ། སེམས་ཅན་གྱི་རྫས་ཀྱི་གཞི་ཡིན་པའི་ཕྱིར་དང་། བར་དོའི་སྐྱེ་མཆེད་
དྲུག་ལ་བརྟེན་ནས་སྐྱེ་སྲིད་དུ་ཉིང་མཚམས་སྦྱོར་བའི་ཕྱིར་རོ། །འཁོར་བར་སྐྱེ་བའི་དབང་
དུ་བྱས་ནས་ཕོ་མོའི་དབང་པོ་གསུངས་ཏེ། ཕོ་མོའི་འདུ་འཕྲོད་ལས་ཡིད་ལུས་དངོས་སུ་སྐྱེ་
ཞིང་། མིག་སོགས་རིམ་གྱིས་སྐྱེ་བའི་ཕྱིར། སེམས་ཅན་དེ་དག་འཁོར་བར་གནས་པར་
བྱེད་པ་ནི་སྲོག་གི་དབང་པོ་དང༌། སེམས་ཅན་རྣམས་ཀྱིས་ཕན་གནོད་ལ་སོ་སོར་ཉེ་བར་ལོངས་
སྤྱོད་པ་ལས་ཚོར་བ་ལྔར་བཞག་སྟེ། དེ་ལྟར་ན་འཁོར་བར་འཇུག་པའི་དབང་དུ་མཛད་ནས་
བཅུ་བཞི་བསྟན་པའི་ཕྱིར། ཇི་ལྟར་འཇུག་པ་ལ། རྟེན། སྐྱེ། གནས། ལོངས་
སྤྱོད་བཞི་ཡོད་པ་དེ་བཞིན་དུ་འཁོར་བ་ལས་ལྡོག་པ་ལའང་རྟེན་དང་། སྐྱེ་བ་དང་། གནས་
པ་དང་། ཉེར་སྤྱོད་བཞི་ཡོད་དེ། དབང་པོ་རྣམས་ནི་བཅུ་བཞི་ལས་གཞན་པའི་དད་སོགས་
བརྒྱད་པོ་རྣམས་ཡིན་པའི་ཕྱིར། དེ་ལ་ལྡོག་པའི་རྟེན་ནི་དད་སོགས་ལྔ་ཡིན་ཏེ། དེ་དག་
ལ་བརྟེན་ནས་འཕགས་ལམ་མངོན་དུ་བྱེད་པའི་ཕྱིར། རྣམ་བྱང་དུ་སྐྱེ་བ་ནི་མི་ཤེས་པ་ཀུན་ཤེས་
པར་བྱེད་པའི་དབང་པོ་ཡིན་ཏེ། དེ་ནི་ཟག་མེད་དང་པོར་སྐྱེ་བའི་ཕྱིར། རྣམ་བྱང་ལ་གནས་
པ་ནི་ཀུན་ཤེས་པའི་དབང་པོ་ཡིན་ཏེ། བསྒོམ་ལམ་རྒྱུན་ཆགས་སུ་གནས་པའི་ཕྱིར། རྣམ་
བྱང་ལ་ལོངས་སྤྱོད་པ་ནི་ཀུན་ཤེས་ལྡན་པའི་དབང་པོ་ཡིན་ཏེ། རྣམ་པར་གྲོལ་བས་དགའ་བདེ་
སོ་སོར་མྱོང་བའི་ཕྱིར་རོ། །
གཉིས་པ་སྐབས་སུ་བབ་པའི་ངོ་བོ་ལ་གཉིས། ཚོར་བའི་དབང་པོ་ལྔ་བཤད་པ།

དབང་པོ་ཐ་མ་གསུམ་བཤད་པའོ། །
དང་པོ་ནི། འོ་ན། དབང་པོ་ཉེར་གཉིས་ཀྱི་ངོ་བོ་གང་ཞེ་ན། མིག་སོགས་
དབང་པོ་དྲུག་དང་ཕོ་མོའི་དབང་པོ་གཉིས་སྔར་བཤད་ཟིན་ལ། སྲོག་དང་དད་སོགས་འཆད་
པར་འགྱུར་བས་ཚོར་བའི་དབང་པོ་ལྔ་དང་དབང་པོ་ཐ་མ་གསུམ་སྐབས་འདིར་བཤད་པར་
བྱའོ། །འོ་ན། ཚོར་དབང་ལྔ་པོ་གང་ཞེ་ན། ལུས་ཀྱི་ཚོར་བ་ནི་དབང་པོ་གཟུགས་ཅན་ལ་
བརྟེན་པའི་ཚོར་བ་ཡིན་ལ། ལུས་ཚོར་སིམ་པ་མ་ཡིན་པར་གདུང་བར་མྱོང་བ་གང་ཡིན་པ་དེ་
ནི་སྡུག་བསྔལ་གྱི་དབང་པོའོ། །དེ་སིམ་པར་མྱོང་བ་ནི་བདེ་བའི་དབང་པོའོ། །བསམ་གཏན་
གསུམ་པ་ན་སེམས་ཀྱི་ཚོར་བ་སིམ་པར་མྱོང་བ་དེ་ནི་བདེ་བའི་དབང་པོའོ། །གཞན་བསམ་
གཏན་གཉིས་པ་ཡན་ཆད་ན་སེམས་ཚོར་སིམ་པར་མྱོང་བ་དེ་ཡིད་བདེ་བའི་དབང་པོ་ཡིན་ནོ།།
སེམས་ཀྱི་ཚོར་བ་སིམ་པ་མ་ཡིན་པར་ཉམས་སུ་མྱོང་བ་དེ་ཡིད་མི་བདེ་བའི་དབང་པོའོ། །
བཏང་སྙོམས་ཀྱི་དབང་པོ་ནི་སིམ་གདུང་བར་མ་མྱོང་བའོ། །དེ་ལུས་ཚོར་དང་སེམས་ཚོར་
གང་ཡིན་ཞེ་ན། དེ་ལ་གཉིས་ཀའི་ཚོར་བ་ཡོད་དོ། །འོ་ན། བདེ་སྡུག་ལྟར་སོ་སོར་
མིན་པར་དེ་གཉིས་གཅིག་ཏུ་སྡུད་པའི་རྒྱུ་མཚན་ཅི་ཡིན་ཞེ་ན། ཡོད་དེ། སེམས་ཀྱི་ཚོར་
བ་བདེ་སྡུག་ནི་ཕལ་ཆེར་རྣམ་རྟོག་ལས་སྐྱེ། ལུས་ཀྱི་ཚོར་བ་བདེ་སྡུག་རྣམ་རྟོག་ལ་མི་ལྟོས་
པར་ཡུལ་ཀྱི་དབང་གིས་དགྲ་བཅོམ་པ་ལའང་སྐྱེ་བ་ཡོད་པས་སོ་སོར་བསྟན། བཏང་སྙོམས་ཀྱི་
གཉིས་ནི་མི་རྟོག་པར་རང་གི་ངང་གིས་འབྱུང་བའི་ཕྱིར་དང་། བདེ་སྡུག་གཉིས་སོ་སོར་ཕན་
གནོད་ལ་ལོངས་སྤྱོད་ཅིང་ལུས་ཚོར་བརྟན་པ་དང་། སེམས་ཚོར་མི་བརྟན་པས་སོ་སོར་བསྟན་
ལ། འདི་ལ་དེ་ལྟ་བུའི་བྱེ་བྲག་མེད་པའི་ཕྱིར་རོ། །
གཉིས་པ་དབང་པོ་ཐ་མ་གསུམ་བཤད་པ་ནི། མཐོང་ལམ། ཟག་མེད་སྒོམ་ལམ།
མི་སློབ་ལམ་ལ་ཡོད་པའི་དད་སོགས་དབང་པོ་ལྔ། ཡིད་དབང་། བདེ་བའི་དབང་པོ།
ཡིད་བདེ་བའི་དབང་པོ། །བཏང་སྙོམས་ཀྱི་དབང་པོ་སྟེ་དགུ་པོ་རྣམས་རིམ་པ་བཞིན་མི་ཤེས་པ་
ཀུན་ཤེས་པར་བྱེད་པ་དང་། ཀུན་ཤེས་པ། ཀུན་ཤེས་ལྡན་པའི་དབང་པོ་གསུམ་ཡིན་
ཏེ། དགུ་པོ་དེ་ལམ་དེ་དག་གི་ངོ་བོར་བསྐྱེད་པའི་ཕྱིར། །
གསུམ་པ་རྣམ་པའི་རབ་དབྱེ་ལ་བཞི། གྲོགས་ལ། རྒྱུ་འབྲས་ལ། ངོ་བོ་ལ།
སྤང་བྱ་ལ་ལྟོས་པའི་རབ་དབྱེའོ། ། །

དང་པོ་ནི། དབང་པོ་ཉེར་གཉིས་པོ་འདི་དག་ལས་ཟག་བཅས་ནི་དུ། ཟག་མེད་
ནི་དུ་ཞེ་ན། ཀུན་ཤེས་སོགས་དབང་པོ་ཐ་མ་གསུམ་ནི་དྲི་མ་མེད་པ་ཡིན་ཏེ། ལམ་བདེན་
ཡིན་པའི་ཕྱིར། མིག་སོགས་དང་ཕོ་མོ་སྟེ་གཟུགས་ཅན་གྱི་དབང་པོ་བདུན་དང་། སྲོག་
དང༌། སྡུག་བསྔལ་དང་། ཡིད་མི་བདེ་བའི་དབང་པོ་དག་ནི་ཟག་པ་དང་བཅས་པ་ཡིན་ཏེ།
ལམ་བདེན་མིན་པའི་འདུས་བྱས་ཡིན་པའི་ཕྱིར། ལྷག་མ་ཡིད་དང་། ཡིད་བདེ་དང་། བདེ་
བ་དང་། བཏང་སྙོམས་དང་། དད་སོགས་ལྔ་སྟེ་དགུ་ལ་ཟག་བཅས་ཟག་མེད་རྣམ་པ་གཉིས་
ཡོད་པ་ཡིན་ཏེ། ལམ་བདེན་གྱི་ཚོགས་པ་ན་ཡོད་པ་ཟག་མེད་དང་། འདུས་བྱས་གཞན་
རྣམས་ཟག་བཅས་ཡིན་པའི་ཕྱིར། །
གཉིས་པ་རྒྱུ་འབྲས་ལ་ལྟོས་པའི་རབ་དབྱེ་ནི། སྲོག་གི་དབང་པོ་ནི་རྣམ་སྨིན་ཡིན་
ཏེ། ངན་འགྲོ་ན་ཡོད་པ་མི་དགེ་བའི་ལས་ཀྱི་རྣམ་སྨིན། བདེ་འགྲོ་ན་ཡོད་པ་དགེ་བའི་
ལས་ཀྱི་རྣམ་སྨིན་ཡིན་པའི་ཕྱིར། འོ་ན། གཞན་རྣམས་རྣམ་སྨིན་ཡིན་ནམ་མིན་ཞེ་ན།
དབང་པོ་བཅུ་གཉིས་ལ་ནི་རྣམ་སྨིན་ཡིན་མིན་གཉིས་ཀ་ཡོད་པ་ཡིན་ནོ། །བཅུ་གཉིས་པོ་
གང་ཞེ་ན། དད་སོགས་དགེ་བའི་དབང་པོ་ཐ་མ་བརྒྱད་དང་ཡིད་མི་བདེ་མ་གཏོགས་པ་
རྣམས་སོ། །གཟུགས་ཅན་གྱི་དབང་པོ་བདུན་ལ་དེ་གཉིས་ཀ་ཡོད་དེ། རྣམ་སྨིན་སྐྱེས་
དང་རྒྱས་བྱུང་གཉིས་ཀ་ཡོད་པའི་ཕྱིར། ཚོར་བ་བཞི་དང་ཡིད་ཀྱི་དབང་པོ་ལ་དེ་གཉིས་ཀ་
ཡོད་དེ། དགེ་མི་དགེ་ནི་རྣམ་སྨིན་མ་ཡིན་ལ། གཞན་སྤྱོད་ལམ་པ་དང་བཟོའི་གནས་པ་
ལྟ་བུ་ནི་རྣམ་སྨིན་ཡིན་པའི་ཕྱིར། དབང་པོ་ཐ་མ་བརྒྱད་མ་གཏོགས་ཏེ། དགེ་བར་ངེས་
པའི་ཕྱིར། ཡིད་མི་བདེ་མ་གཏོགས་ཏེ། དགེ་མི་དགེ་གང་རུང་དུ་ངེས་པའི་ཕྱིར། ཡིད་མི་
བདེ་དེ་གཅིག་པུ་ནི་རྣམ་སྨིན་གྱི་རྒྱུར་རུང་བས་རྣམ་པར་སྨིན་པ་དང་བཅས་པ་ཡིན་ཏེ། དགེ་བ་
ཟག་བཅས་དང་མི་དགེ་བ་གང་རུང་དུ་ངེས་པའི་ཕྱིར། ཡིད་དང༌། ཚོར་བ་གཞན་བཞི་
དང་། དད་པ་ལ་སོགས་པའི་དབང་པོ་བཅུ་ལ་ནི་རྣམ་པ་གཉིས་ཀ་ཡོད་དེ། ཡིད་དང་
ཚོར་བ་གཞན་བཞི་དགེ་བ་ཟག་བཅས་དང་། མི་དགེ་བ་རྣམས་ནི་རྣམ་པར་སྨིན་བཅས་
དང༌། དེ་ལས་གཞན་ཐོག་མེད་དང་། ལུང་མ་བསྟན་རྣམ་སྨིན་དང་བཅས་པ་མིན་པའི་ཕྱིར་
རོ། དད་པ་ལ་སོགས་པའི་དབང་པོ་དགེ་བ་ཟག་བཅས་ནི་རྣམ་སྨིན་དང་བཅས་པ་དང་།
ཟག་མེད་རྣམས་ནི་རྣམ་སྨིན་དང་བཅས་པ་མ་ཡིན་པའི་ཕྱིར། གཟུགས་ཅན་གྱི་དབང་པོ་

བདུན་དང་སྲོག་གི་དབང་པོ་ནི་རྣམ་སྨིན་དང་བཅས་པ་མ་ཡིན་ཏེ། ལུང་མ་བསྟན་ཡིན་པའི་
ཕྱིར། །
གསུམ་པ་ངོ་བོ་ལ་ལྟོས་པའི་རབ་དབྱེ་ནི། ཡང་དབང་པོ་དེ་དག་ལས་གཅིག་ཏུ་དགེ་བ་
ནི་དད་སོགས་ལྔ་དང་ཟག་མེད་གསུམ་སྟེ་བརྒྱད་ཡིན་ཏེ། ལུང་དུ་བསྟན་པ་གང་ཞིག །འབྲས་
བུ་ཡིད་དུ་འོང་བ་འབྱིན་བྱེད་ཡིན་པའི་ཕྱིར། ཡིད་མི་བདེ་བ་ལ་དགེ་མི་དགེ་རྣམ་པ་གཉིས་
ཀ་ཡོད་དེ། དགེ་བ་བྱས་པ་ལ་ཡིད་མི་བདེ་བ་མི་དགེ་བ་དང་། མི་དགེ་བ་བྱས་པ་ལ་ཡིད་
མི་བདེ་བ་དགེ་བ་ཡིན་པའི་ཕྱིར། ཉི་འོག་པ་དང་མདོ་སྡེ་པ་ལྟར་ན། ལུང་མ་བསྟན་བྱས་པ་ལ་
ཡིད་མི་བདེ་བ་ལུང་མ་བསྟན་དུ་འགྱུར་བས་ལུང་མ་བསྟན་ཡང་ཡོད་པ་ཡིན་ཞེས་ཟེར། ཡིད་ཀྱི་
དབང་པོ་དང་ཡིད་མི་བདེ་བ་མ་གཏོགས་པའི་ཚོར་བ་གཞན་བཞི་ལ་ནི་དགེ་མི་དགེ་ལུང་མ་
བསྟན་རྣམ་པ་གསུམ་ག་ཡོད་དེ། གསུམ་ག་དང་མཚུངས་པར་ལྡན་པའི་ཕྱིར། གཞན་གཟུགས་
ཅན་བདུན་དང་སྲོག་སྟེ་བརྒྱད་ནི་ལུང་མ་བསྟན་གྱི་རྣམ་པ་གཅིག་པུ་ཡིན་ཏེ། དགེ་མི་དགེ་
གང་ཡང་མ་ཡིན་པའི་ཆོས་ཡིན་པའི་ཕྱིར། དབང་པོ་ཉེར་གཉིས་པོ་འདི་དག་ལས་འདོད་
པར་གཏོགས་པ་ནི་དུ། གཟུགས་སུ་གཏོགས་པ་ནི་དུ། གཟུགས་མེད་དུ་གཏོགས་པ་ནི་
དུ། ཁམས་སུ་མ་གཏོགས་པ་ནི་དུ་ཞེ་ན། དྲི་མ་མེད་པ་གསུམ་དང་དེའི་ཚོགས་པ་ན་
ཡོད་པ་རྣམས་ནི་ཁམས་སུ་མ་གཏོགས་ཏེ། ཟག་མེད་ཡིན་པའི་ཕྱིར། དབང་པོ་གཞན་
རྣམས་འདོད་པར་གཏོགས་ཏེ། འདོད་པའི་ཉོན་མོངས་རྒྱས་སུ་རུང་བའི་ཕྱིར། དྲི་མེད་
གསུམ་དང་། ཕོ་མོའི་དབང་པོ་དང་། སྡུག་བསྔལ་དང་། ཡིད་མི་བདེ་བ་དག་མ་གཏོགས་
པ་རྣམས་གཟུགས་སུ་གཏོགས་ཏེ། གཟུགས་ཀྱི་ཉོན་མོངས་རྒྱས་སུ་རུང་བའི་ཕྱིར། གཟུགས་
ཁམས་ན་ཕོ་མོའི་དབང་པོ་མ་གཏོགས་ཏེ། དེ་ན་འཁྲིག་པ་ལ་འདོད་ཆགས་དང་བྲལ་ཞིང་།
དེ་དག་རྟེན་མི་མཛེས་པ་ཡིན་པའི་ཕྱིར། གཟུགས་ན་སྡུག་བསྔལ་མེད་དེ། རྒྱུས་བྱས་པ་
དང་རྐྱེན་གྱིས་བྱས་པའི་སྡུག་བསྔལ་ཡང་མེད་པའི་ཕྱིར། དང་པོ་གྲུབ་སྟེ། མི་དགེ་བ་མེད་
པའི་ཕྱིར། གཉིས་པ་གྲུབ་སྟེ། ལུས་འོད་ལྟར་དྭངས་པའི་ཕྱིར། དེ་ན་ཡིད་མི་བདེ་
མེད་དེ། རྒྱུས་བྱས་པ་དང་རྐྱེན་གྱིས་བྱས་པའི་ཡིད་མི་བདེའང་མེད་པའི་ཕྱིར་ཏེ། རིམ་
བཞིན་ཁོང་ཁྲོ་སྤངས་པའི་ཕྱིར་དང་། བདག་ལ་གནོད་པ་བྱས་སོ། །བྱེད་དོ། །བྱེད་
པར་འགྱུར་རོ། །བདག་གི་གཉེན་ལ་གནོད་པ་སོགས་གསུམ་དང་། བདག་གི་དགྲ་བོ་ལ་

ཕན་པ་སོགས་གསུམ་སྟེ་ཀུན་ནས་མནར་སེམས་པའི་དངོས་པོ་དགུ་དང་བྲལ་བའི་ཕྱིར། དབང་
པོ་དེ་དག་ཐམས་ཅད་བསམ་གཏན་དང་པོ་ན་ཡོད་ལ། བསམ་གཏན་གཉིས་པ་ན་བདེ་བའི་
དབང་པོ་མེད། བསམ་གཏན་བཞི་པ་དང་དངོས་གཞི་ཁྱད་པར་ཅན་ན་བདེ་བ་དང་ཡིད་བདེ་བ་
གཉིས་ཀ་མེད་དོ། །དེ་དག་གི་སྟེང་དུ་གཟུགས་ཅན་བདུན་དང༌། བདེ་བ་དང་། འང་
གི་སྒྲས་ཡིད་བདེ་བའི་དབང་པོ་མ་གཏོགས་པ་གཞན་བརྒྱད་ནི་གཟུགས་མེད་དུ་གཏོགས་ཏེ།
གཟུགས་མེད་ཀྱི་ཉོན་མོངས་རྒྱས་སུ་རུང་བའི་ཕྱིར། །
བཞི་པ་སྤང་བྱ་ལ་ལྟོས་པའི་རབ་དབྱེ་ནི། ཡིད་དང་ཚོར་བ་བདེ་བ། ཡིད་བདེ།
བཏང་སྙོམས་ཀྱི་དབང་པོ་གསུམ་ལ་མཐོང་སྤང་དང་། སྒོམ་སྤང་དང་། སྤང་བྱ་མ་ཡིན་
པ་རྣམ་པ་གསུམ་ག་ཡོད་དེ། མཐོང་སྤང་དང་མཚུངས་ལྡན་མཐོང་སྤང་དང་། དེ་ལས་
གཞན་པའི་ཟག་བཅས་སྒོམ་སྤང་དང་། ཟག་མེད་སྤང་བྱ་མ་ཡིན་པའི་ཕྱིར། མཐོང་ལམ་
དང་སྒོམ་ལམ་གཉིས་ཀྱིས་སྤང་བྱ་ཡིད་མི་བདེ་བ་ཡིན་ཏེ། མཐོང་སྤང་དང་མཚུངས་ལྡན་
མཐོང་སྤང་དང་། སྒོམ་སྤང་དང་མཚུངས་ལྡན་སྒོམ་སྤང་ཡིན་པའི་ཕྱིར། གཟུགས་ཅན་
བདུན་དང་། སྲོག་དང་། སྡུག་བསྔལ་གྱི་དབང་པོ་སྟེ་དགུ་ནི་བསྒོམ་པས་སྤང་བྱ་ཡིན་
ཏེ། སྤང་བྱ་གང་ཞིག །མཐོང་སྤང་མ་ཡིན་པའི་ཕྱིར། དད་སོགས་དབང་པོ་ལྔ་པོ་
ཟག་མེད་ནི་སྤང་བྱར་བྱ་བ་མིན་ཏེ། ཟག་མེད་ཡིན་པའི་ཕྱིར། ཡང་ཞེས་པས་ཟག་
བཅས་སྒོམ་སྤང་ཡིན་པར་བསྟན་ཏོ། །དབང་པོ་ཐ་མ་གསུམ་སྤང་བྱ་མིན་ཏེ། ཟག་མེད་
ཡིན་པའི་ཕྱིར། །
བཞི་པ་དབང་པོ་རྙེད་གཏོང་ལ་གཉིས། རྙེད་ཚུལ་དང་། གཏོང་ཚུལ་ལོ། །
དང་པོ་ནི། སྐྱེ་སྲིད་དུ་ཉིང་མཚམས་སྦྱོར་བའི་ཚེ་རྣམ་སྨིན་གྱི་ངོ་བོར་གྱུར་པའི་དབང་པོ་
དུ་གསར་དུ་རྙེད་ཅེ་ན། འདོད་པར་དང་པོར་སྐྱེ་སྲིད་དུ་ཉིང་མཚམས་སྦྱོར་བའི་ཚེ་རྣམ་སྨིན་
གྱི་ངོ་བོར་གྱུར་པའི་དབང་པོ་གཉིས་གསར་དུ་རྙེད་དེ། ལུས་དང་སྲོག་གི་དབང་པོ་གཉིས་
གསར་དུ་རྙེད་པའི་ཕྱིར་ཏེ། དེའི་ཚེ་མིག་དབང་སོགས་མེད་ལ། ཡིད་དང་བཏང་སྙོམས་
ཀྱི་དབང་པོ་ཡོད་ཀྱང་རྣམ་སྨིན་མ་ཡིན་པའི་ཕྱིར་ཏེ། དེ་གཉིས་སྐྱེ་བའི་སྲིད་པ་ཉོན་མོངས་
ཅན་ཡིན་པའི་ཕྱིར། ཐམས་ཅད་དུ་ངེས་སམ་ཞེ་ན། རྫུས་ཏེ་སྐྱེ་བས་ནི་དེ་གཉིས་ཁོ་ན་
རྙེད་པ་མིན་ནོ། །འོ་ན། གང་རྙེད་ཅེ་ན། རྫུས་སྐྱེས་དེ་ཡིས་བསྐལ་པ་དང་པོའི་མི་

བཞིན་དུ་མཚན་གཉིས་ཀ་མེད་ན་རྣམ་སྨིན་གྱི་ངོ་བོར་གྱུར་པའི་དབང་པོ་དྲུག་གསར་དུ་རྙེད་དེ།
མིག་སོགས་དབང་པོ་ལྔ་དང་སྲོག་གི་དབང་པོ་ཅིག་ཅར་དུ་རྙེད་པའི་ཕྱིར། མཚན་གང་རུང་དང་
ལྡན་ན་བདུན་ནམ། གཉིས་ཀ་དང་ལྡན་ན་དེ་གཉིས་བསྣན་པས་བརྒྱད་རྙེད་དོ། །དེ་སྐྱེ་གནས་
བཟང་ན་མཚན་གཉིས་པ་ཇི་ལྟར་ཡོད་ཅེ་ན། བདེ་འགྲོ་ན་མེད་ཀྱང་ངན་འགྲོ་ན་ཡོད་དོ། །
གཟུགས་སུ་ཉིང་མཚམས་སྦྱོར་བའི་ཚེ་ན་མིག་སོགས་ལྔ་དང་སྲོག་སྟེ་དྲུག་རྙེད་དོ། །གོང་
མ་གཟུགས་མེད་དུ་རྣམ་སྨིན་གྱི་ངོ་བོར་གྱུར་པའི་དབང་པོ་གཅིག་གསར་དུ་རྙེད་དེ། སྲོག་
གི་དབང་པོ་གཅིག་པུ་རྙེད་པའི་ཕྱིར། །
གཉིས་པ་གཏོང་ཚུལ་ནི། རྙེད་ཚུལ་དེ་ལྟར་ཡིན་ན་འཆི་བའི་ཚེ་དབང་པོ་དུ་གསར་
དུ་འགག་པར་འགྱུར་ཞེ་ན། གཟུགས་མེད་དག་ཏུ་འཆི་བའི་ཚེ་ནི་སྲོག་དང་། ཡིད་དང་།
བཏང་སྙོམས་ཉིད་དེ་དབང་པོ་གསུམ་ཅིག་ཅར་འགག་པར་འགྱུར་རོ། །གཟུགས་ན་སྔར་
གྱི་དྲུག་གི་སྟེང་དུ་ཡིད་དང་བཏང་སྙོམས་བསྣན་པས་བརྒྱད་འགག་པར་འགྱུར་རོ། །འདོད་
པར་མཚན་གཉིས་ཀ་ཡོད་ན་བརྒྱད་པོའི་སྟེང་དུ་གཉིས་བསྣན་པས་བཅུའམ། གང་རུང་
ལྡན་ན་གཅིག་བསྣན་པས་དགུའམ། གཉིས་ཀ་མེད་ན་བརྒྱད་པོ་དེ་ཉིད་འགག་པར་འགྱུར་
རོ། །དེའང་ཅིག་ཅར་འཆི་བའི་དབང་དུ་བྱས་ཀྱི། རིམ་གྱིས་འཆི་བ་སྐྱེ་གནས་གཞན་
གསུམ་པོ་དག་ལ་བཞི་གསར་དུ་འགག་སྟེ། ལུས། སྲོག །ཡིད། བཏང་སྙོམས་སོ། །
མིག་སོགས་ནི་སྔར་འགགས་ཟིན་པས་འཆི་སྲིད་ཐ་མའི་ཚེ་འགག་པ་མིན་ནོ། །དེའང་ལུང་
མ་བསྟན་དང་ཉོན་མོངས་ཅན་གྱིས་འཆི་སེམས་བྱས་པའི་དབང་དུ་བྱས་ཀྱི། དགེ་བས་འཆི་
སེམས་བྱས་པ་ལ་ཐམས་ཅད་དག་ཏུ་དད་སོགས་དབང་པོ་ལྔ་ལྔ་བསྣན་པས་གཟུགས་མེད་དུ་
བརྒྱད་འགག་པར་འགྱུར་བ་སོགས་ཤེས་པར་བྱའོ། །་
ལྔ་པ་དགེ་སྦྱོང་ཚུལ་གྱི་འབྲས་བུ་དབང་པོ་དུས་འཐོབ་པ་ནི། དབང་པོའི་སྐབས་སུ་
དབང་པོའི་ཁྱད་པར་གྱི་ཆོས་རྣམས་འཆད་པ་སྐབས་སུ་བབ་ལ། དགེ་སྦྱོང་ཚུལ་གྱི་འབྲས་
བུའང་དབང་པོས་འཐོབ་པར་བཤད་པས་དེ་དབང་པོ་དུས་འཐོབ་ཅེ་ན། ། འབྲས་བུ་ཐ་མ་
གཉིས་ནི་རྒྱུན་ཞུགས་དང་དགྲ་བཅོམ་པའི་འབྲས་བུ་ཡིན་ཏེ། འབྲས་བུའི་ཐོག་མཐའ་ཡིན་
པའི་ཕྱིར། དེ་གཉིས་ནི་དབང་པོ་དགུས་འཐོབ་བོ། །ཇི་ལྟར་འཐོབ་ཅེ་ན། རྒྱུན་ཞུགས་
ཀྱི་འབྲས་བུ་དབང་པོ་དགུས་འཐོབ་སྟེ། སེམས་ཀྱི་སྐད་ཅིག་བཅོ་ལྔ་པ་མི་ཤེས་པ་ཀུན་ཤེས་

བྱེད་པའི་དབང་པོ་དང་། སྐད་ཅིག་བཅུ་དྲུག་པ་ཀུན་ཤེས་པའི་དབང་པོ་དང་། དེ་གཉིས་ཀྱི་
ཚོགས་པ་ན་ཡོད་པའི་ཡིད་དང་། དད་སོགས་དབང་པོ་ལྔ་དང་། འདི་འདོད་པ་ལ་འདོད་
ཆགས་དང་མ་བྲལ་བ་ཡིན་པས་བསམ་གཏན་དང་པོའི་ཉེར་བསྡོགས་ཀྱིས་བསྡུས་པའི་བཏང་
སྙོམས་ཀྱི་དབང་པོས་འཐོབ་པའི་ཕྱིར། རྟགས་གྲུབ་སྟེ། ཀུན་ཤེས་དང་པོས་མཐོང་སྤང་
སྤངས་པའི་བྲལ་ཐོབ་འདྲེན་པའི་ཕྱིར་དང༌། གཉིས་པ་དེས་མཐོང་སྤང་སྤངས་པའི་བྲལ་
ཐོབ་ཀྱི་རྟེན་བྱེད་པའི་ཕྱིར། དཔེ་རིམ་བཞིན་རྐུན་པོ་ཕྱིར་ཕྱུང་བ་དང་། སྒོ་འཕར་བཅད་
པ་བཞིན་ནོ། །དགྲ་བཅོམ་གྱི་འབྲས་བུའང་དབང་པོ་དགུས་འཐོབ་སྟེ། རྡོ་རྗེ་ལྟ་བུའི་
ཏིང་འཛིན་གྱིས་བསྡུས་པའི་སྒོམ་ལམ་ཀུན་ཤེས་པའི་དབང་པོ་དང་། མི་སློབ་ལམ་ཟད་པ་
ཤེས་པས་བསྡུས་པའི་ཀུན་ཤེས་ལྡན་པའི་དབང་པོ་དང་། དེ་གཉིས་ཀྱི་ཚོགས་པ་ན་ཡོད་
པའི་ཡིད་དང་། དད་སོགས་ལྔ་དང་། ཚོར་བ་བདེ་བ་དང་། ཡིད་བདེ་དང་། བཏང་
སྙོམས་གང་རུང་གིས་འཐོབ་པའི་ཕྱིར། དེའང་བསམ་གཏན་དང་པོ་གཉིས་ཀྱི་དངོས་གཞི་
ལ་བརྟེན་ན་ཡིད་བདེ་དང་། གསུམ་པོའི་དངོས་གཞི་ལ་བརྟེན་ན་བདེ་བ་དང་། ཟག་མེད་
ཀྱིས་གཞན་ལ་བརྟེན་ན་བཏང་སྙོམས་ཀྱི་དབང་པོས་འཐོབ་བོ། །རྟགས་གྲུབ་སྟེ། དང་
པོ་དེས་སྒོམ་སྤང་མ་ལུས་པ་སྤངས་པའི་བྲལ་ཐོབ་འདྲེན་པའི་ཕྱིར་དང་། གཉིས་པ་དེས་སྒོམ་
སྤང་མ་ལུས་པར་སྤངས་པའི་བྲལ་ཐོབ་འཛིན་པའི་ཕྱིར། དཔེ་སྔར་ལྟར་རོ། །འབྲས་བུ་
བར་པ་གཉིས་ནི་ཕྱིར་འོང་དང་ཕྱིར་མི་འོང་གི་འབྲས་བུ་ཡིན་ལ། དེ་གཉིས་ནི་དབང་པོ་བདུན་
དང༌། བརྒྱད་དང༌། དགུས་འཐོབ་པ་ཡོད་དོ། །དང་པོ་དེ་དབང་པོ་བདུན་གྱིས་འཐོབ་པ་
ཡོད་དེ། མཐར་གྱིས་པའི་ཕྱིར་འོང་དབང་པོ་རྣོ་རྟུལ་གང་ཡིན་ཡང་རུང་། སྔོན་ཞི་གནས་ཤས་
ཆེར་སྤྱད་པ་ཡིན་ན་འཇིག་རྟེན་པའི་ལམ་ཞི་རགས་ཀྱི་རྣམ་པ་ཅན་གྱིས་འཐོབ་པ་ཡིན་པས།
དད་སོགས་ལྔ། ཡིད། བསམ་གཏན་དང་པོའི་ཉེར་བསྡོགས་ཀྱིས་བསྡུས་པའི་བཏང་
སྙོམས་ཀྱི་དབང་པོས་འཐོབ་པའི་ཕྱིར། དེ་དབང་པོ་བརྒྱད་ཀྱིས་འཐོབ་པ་ཡོད་དེ། མཐར་
གྱིས་པའི་ཕྱིར་འོང་དབང་པོ་རྣོ་རྟུལ་གང་ཡིན་ཡང་སྔོན་ལྷག་མཐོང་ཤས་ཆེར་སྤྱད་པ་ཡིན་ན་
འཇིག་རྟེན་ལས་འདས་པའི་ལམ་བདེན་པའི་རྣམ་པ་ཅན་ལ་དགའ་བས་ཀུན་ཤེས་པའི་དབང་
པོ་དང་སྔར་གྱི་དབང་པོ་བདུན་གྱིས་འཐོབ་པའི་ཕྱིར། དེ་དབང་པོ་དགུས་འཐོབ་པ་ཡོད་དེ།
ཆགས་བྲལ་སྔོན་སོང་གི་ཕྱིར་འོང་གི་འབྲས་བུ་དེ་དབང་པོ་དགུས་འཐོབ་པའི་ཕྱིར། དབང་

པོ་དགུ་ནི་རྒྱུན་ཞུགས་ཀྱི་འབྲས་བུ་འཐོབ་བྱེད་ཀྱི་དབང་པོ་དགུ་པོ་དེ་ཉིད་ཡིན་ནོ། །ཁྱད་
པར་ནི་མཐོང་ལམ་གྱི་སྔ་རོལ་དུ་འདོད་ཉོན་དྲུག་པ་སྤངས་མ་སྤངས་སོ། །ཕྱིར་མི་འོང་གི་
འབྲས་བུ་དབང་པོ་བདུན་གྱིས་འཐོབ་པ་ཡོད་དེ། མཐར་གྱིས་པའི་ཕྱིར་མི་འོང་དབང་རྟུལ་
འཇིག་རྟེན་པའི་ལམ་གྱིས་ཕྱིར་མི་འོང་གི་འབྲས་བུ་འཐོབ་པར་བྱེད་པའི་ཚེ་དད་སོགས་ལྔ།
ཡིད། བཏང་སྙོམས་ཀྱི་དབང་པོས་འཐོབ་པའི་ཕྱིར། དེ་དབང་པོ་བརྒྱད་ཀྱིས་འཐོབ་པ་
ཡོད་དེ། མཐར་གྱིས་པའི་ཕྱིར་མི་འོང་དབང་རྟུལ་འཇིག་རྟེན་ལས་འདས་པའི་ལམ་གྱིས་
ཕྱིར་མི་འོང་གི་འབྲས་བུ་འཐོབ་པར་བྱེད་པའི་ཚེ་སྔར་གྱི་བདུན་དང་ཀུན་ཤེས་པའི་དབང་པོས་
འཐོབ་པའི་ཕྱིར། དེ་དབང་པོ་དགུས་འཐོབ་པ་ཡོད་དེ། ཆགས་བྲལ་སྔོན་སོང་གི་ཕྱིར་
མི་འོང་གི་འབྲས་བུ་རྒྱུན་ཞུགས་ཀྱི་འབྲས་བུ་འཐོབ་བྱེད་ཀྱི་དབང་པོ་དགུ་པོ་དེས་འཐོབ་པའི་
ཕྱིར། འོན་ཀྱང་ཁྱད་པར་ནི་བསམ་གཏན་དང་པོ་གཉིས་ཀྱི་དངོས་གཞི་ལ་བརྟེན་ན་ཡིད་
བདེ་དང༌། གསུམ་པའི་དངོས་གཞི་ལ་བརྟེན་ན་བདེ་བ་དང་། བཞི་པའི་དངོས་གཞི་ལ་
བརྟེན་ན་བཏང་སྙོམས་ཀྱི་དབང་པོས་འཐོབ་པའི་ཕྱིར་རོ། །ཡང་ན་མཐར་གྱིས་པའི་ཕྱིར་མི་
འོང་དབང་པོ་རྣོན་པོ་སྔོན་ཞི་གནས་ཤས་ཆེར་སྤྱད་པ་ཡིན་ན་འཇིག་རྟེན་པའི་ལམ་ཞི་རགས་ཀྱི་
རྣམ་པ་ཅན་ལ་དགའ་བས་ཡིད། དད་སོགས་ལྔ། བཏང་སྙོམས། ཡིད་བདེ་དང་
བརྒྱད་ཀྱིས་འཐོབ་བོ། །དེ་དབང་པོ་རྣོན་པོ་སྔོན་ལྷག་མཐོང་ཤས་ཆེར་སྤྱད་པ་ཡིན་ན་འཇིག་
རྟེན་ལས་འདས་པའི་ལམ་བདེན་པའི་རྣམ་པ་ཅན་ལ་དགའ་བས་སྔར་གྱི་དབང་པོ་བརྒྱད་པོ་
དེའི་སྟེང་དུ་ཀུན་ཤེས་པའི་དབང་པོ་བསྣན་པས་དགུས་འཐོབ་བོ། །དགྲ་བཅོམ་པ་དབང་
པོ་དགུས་འཐོབ་ན། བསྟན་བཅོས་ཡེ་ཤེས་ལ་འཇུག་པ་ལས། དབང་པོ་བཅུ་གཅིག་
གིས་འཐོབ་པར་བཤད་པ་དང་འགལ་ལོ་ཞེ་ན། མི་འགལ་ཏེ། དགུས་འཐོབ་པར་
བཤད་པ་འཐོབ་ཐེངས་གཅིག་གི་དབང་དུ་བྱས་ཀྱི། དབང་པོ་བཅུ་གཅིག་དག་གིས་དགྲ་
བཅོམ་པའི་འབྲས་བུ་ཉིད་འཐོབ་པར་བཤད་པ་ནི་དགྲ་བཅོམ་པ་དབང་རྟུལ་འགའ་ཞིག་ཡང་
དང་ཡང་དུ་ཉམས་ནས་སོར་ཆུད་པའི་ཚེ་དབང་པོ་བཅུ་གཅིག་གིས་འཐོབ་སྲིད་པའི་ཕྱིར་ན་
བཤད་པ་ཡིན་ནོ། །དེའི་ཚེ་ན་དབང་པོ་བཅུ་གཅིག་གིས་འཐོབ་པ་སྲིད་དེ། དང་པོར་བསམ་
གཏན་བཞི་པའི་ཚོར་བ་བཏང་སྙོམས་དང་བཅས་པའི་དབང་པོ་དགུས་འཐོབ་ལ། བསམ་
གཏན་བཞི་པ་ཡན་ཆད་ལས་ཉམས་ནས་བསམ་གཏན་གསུམ་པའི་དངོས་གཞི་ལ་བརྟེན་ན་

བདེ་བ་དང་། བསམ་གཏན་གསུམ་པ་ཡན་ཆད་ལས་ཉམས་ནས་བསམ་གཏན་གཉིས་པའི་
དངོས་གཞི་ལ་བརྟེན་ན་ཡིད་བདེས་འཐོབ་པའི་ཕྱིར། དགྲ་བཅོམ་པ་ལན་དུ་མར་ཉམས་ཀྱང་
དེ་ལས་དབང་པོ་མང་བས་མི་འཐོབ་སྟེ། བཅུ་གཅིག་པོ་དེ་ལས་གཞན་པའི་དགྲ་བཅོམ་པ་
འཐོབ་བྱེད་ཀྱི་དབང་པོ་མེད་པའི་ཕྱིར།
དྲུག་པ་དབང་པོའི་ལྡན་ཚུལ་ལ་གཉིས། ངེས་ལྡན་དང་། སྲིད་ལྡན་ནོ། །
དང་པོ་ནི། དབང་པོ་གང་དང་ལྡན་པ་ལ་དུ་དང་ངེས་པར་ལྡན་ཞེ་ན། བཏང་
སྙོམས་དང་ནི། སྲོག་དང་ནི། ཡིད་གསུམ་གང་རུང་དང་ལྡན་པ་ལ་ངེས་པར་གསུམ་
དང་ལྡན་ཏེ། གསུམ་པོ་དེ་འབྲལ་མི་ཤེས་པའི་ཕྱིར། བདེ་བ་དང་ལྡན་ན་བཞི་དང་ངེས་
པར་ལྡན་ཏེ། ཀུན་འགྲོ་སྲོག །ཡིད་། བཏང་སྙོམས་གསུམ་པོ་དེའི་སྟེང་དུ་རང་ཉིད་
བསྣན་པས་སོ། །ལུས་ལྡན་ལ་བཞི་དག་དང་ངེས་པར་ལྡན་ཏེ། སྲོག་སོགས་གསུམ་པོ་
དེ་དང་རང་ཉིད་བསྣན་པས་སོ། །མིག་དང་། སོགས་པས་བསྡུས་པ་རྣ་བ། སྣ། ལྕེའི་
དབང་པོ་གང་རུང་དང་ལྡན་པ་ལ་ལྔ་ལྔ་དང་ངེས་པར་ལྡན་ཏེ། ལུས་དང་སྲོག་སོགས་གསུམ་སྟེ་
བཞིའི་སྟེང་དུ་རང་ཉིད་བསྣན་པས་སོ། །ཡིད་བདེ་ལྡན་ཡང་ལྔ་དང་ངེས་པར་ལྡན་ཏེ། བདེ་
ལྡན་བཞིའི་སྟེང་དུ་རང་ཉིད་བསྣན་པས་སོ། །སྡུག་བསྔལ་ལྡན་ལ་བདུན་དང་ངེས་པར་ལྡན་ཏེ།
ཡིད་མི་བདེ་མ་གཏོགས་པའི་ཚོར་བ་བཞི། ལུས། སྲོག །ཡིད་དང་ལྡན་པས་སོ། །ཕོ་
མོའི་དབང་པོ་དང་ལྡན་པ་ལ་བརྒྱད་དང་ལྡན་ཏེ། སྡུག་བསྔལ་ལྡན་བདུན་པོའི་སྟེང་དུ་རང་
རང་བསྣན་པས་སོ། །སོགས་པ་དད་སོགས་ལྔ་དང་ལྡན་པ་ལའང་བརྒྱད་དང་ལྡན་པར་ངེས་ཏེ།
ཀུན་འགྲོ་གསུམ་གྱི་སྟེང་དུ་རང་ཉིད་བསྣན་པས་སོ། །ཀུན་ཤེས་པའི་དབང་པོ་དང་ལྡན་པའི་
སྒོམ་ལམ་པ་ཡིན་ན་བཅུ་གཅིག་དང་ལྡན་ཏེ། རང་ཉིད་དང་། བདེ་བ། ཡིད་བདེ།
བཏང་སྙོམས། སྲོག །ཡིད། དད་སོགས་ལྔ་དང་ལྡན་པའི་ཕྱིར། དེ་བཞིན་དུ་ཀུན་
ཤེས་ལྡན་པ་ཡི་དབང་པོ་དང་ལྡན་པ་ལའང་བཅུ་གཅིག་དང་ལྡན་ཏེ། བཤད་མ་ཐག་པའི་ཀུན་
ཤེས་པ་མ་གཏོགས་པའི་བཅུ་པོ་དང༌། ཀུན་ཤེས་ལྡན་པ་རང་ཉིད་བསྣན་པས་སོ། །མི་
ཤེས་པ་ཀུན་ཤེས་པར་བྱེད་པའི་དབང་པོ་དང་ལྡན་པ་ལ་དབང་པོ་བཅུ་གསུམ་དག་དང་ངེས་
པར་ལྡན་པ་ཡིན་ཏེ། ཡིད། དད་སོགས་ལྔ། ཡིད་བདེ། སེམས་བདེ། བཏང་
སྙོམས་ཏེ་གདགས་གཞི་དགུའི་སྟེང་དུ་སྲོག་དང་། ལུས་དང་། སྡུག་བསྔལ་དང༌། རང་

བསྣན་པས་སོ། །
གཉིས་པ་སྲིད་ལྡན་ནི། དབང་པོ་ཉུང་བ་དང་ལྡན་པ་ལ་དུ་དང་ལྡན་པ་སྲིད་ཅེ་ན།
དགེ་རྩ་ཆད་ནས་མེད་པ་ནི་འདོད་པའི་རྟེན་ཁོ་ན་ཡིན། དེ་དག་གི་ནང་ན་འཆི་ཀ་ལྟ་བུ་
དབང་པོ་ཉུང་བ་དང་ལྡན་པ་ལ་དབང་པོ་བརྒྱད་དང་ལྡན་པ་སྲིད་དེ། ལུས་དང་། ཚོར་
བ་ལྔ། སྲོག །ཡིད་ཀྱི་དབང་པོ་དང་ལྡན་པ་སྲིད་པའི་ཕྱིར། གཟུགས་མེད་དུ་སྐྱེས་
པའི་བྱིས་པའང་དེ་བཞིན་དུ་བརྒྱད་དང་ལྡན་པ་སྲིད་དེ། བཏང་སྙོམས། སྲོག །ཡིད།
དགེ་བ། དད་སོགས་ལྔ་པོ་རྣམས་དང་ལྡན་པ་སྲིད་པའི་ཕྱིར། དབང་པོ་མང་བ་དང་ལྡན་པ་
ལ་དུ་དང་ལྡན་པ་སྲིད་ཅེ་ན། དབང་པོ་མང་པོར་ལྡན་པ་ལ་དབང་པོ་བཅུ་དགུ་དང་ལྡན་པ་
ཡོད་དེ། གང་མ་གཏོགས་ན་དྲི་མ་མེད་པ་གསུམ་པོ་རྣམས་མ་གཏོགས་སོ། །གང་ཟག་
གང་ལ་ལྡན་ཞེ་ན། འདོད་པ་བ་མཚན་གཉིས་པ་དགེ་རྩ་མ་ཆད་པ་དང་པོ་ཀུན་ཚང་བ་ཞིག་
ལའོ། །དེར་མ་ཟད་འཕགས་པ་ཆགས་བཅས་ལའང་ལྡན་ནོ། །གང་མ་གཏོགས་ན་ཕོ་
མོའི་མཚན་གང་རུང་གཅིག་དང་དྲི་མ་མེད་པ་གཉིས་མ་གཏོགས་སོ། །དེའང་མཐོང་ལམ་
པ་ཡིན་ན་དྲི་མེད་ཕྱི་མ་གཉིས་མ་གཏོགས། སྒོམ་ལམ་པ་ཆགས་བཅས་ཡིན་ན་དྲི་མེད་ཐོག་
མཐའ་གཉིས་མ་གཏོགས་སོ།།
གཉིས་པ་འདུས་བྱས་ཀྱི་ཆོས་ཀྱི་སྐྱེ་ཚུལ་ལ་གཉིས། དངོས་དང་། ཞར་ལ་རྒྱུ་རྐྱེན་
འབྲས་བུ་དང་བཅས་པ་བཤད་པའོ། །
དང་པོ་ལ་གཉིས། གཟུགས་ཅན་གྱི་ཆོས་ཀྱི་སྐྱེ་ཚུལ་དང་། གཟུགས་ཅན་མ་ཡིན་
པའི་ཆོས་ཀྱི་སྐྱེ་ཚུལ་ལོ། །
དང་པོ་ནི། འདུས་བྱས་རྣམས་མཚན་ཉིད་ཐ་དད་པ་བཞིན་དུ་ཐ་དད་པ་ཁོ་ནར་སྐྱེའམ།
ངེས་པར་ལྷན་ཅིག་ཏུ་སྐྱེ་བ་ཡོད་ཅེ་ན། ལྷན་ཅིག་ཏུ་སྐྱེ་བ་ཡོད་དེ། སྤྱིར་ཆོས་རྣམས་གཞི་
ལྔས་བསྡུས་ཏེ། གཟུགས་དང༌། སེམས་དང༌། སེམས་བྱུང་དང་། ལྡན་མིན་འདུ་
བྱེད་དང་། འདུས་མ་བྱས་ཀྱི་གཞིས་བསྡུས་པའི་ཕྱིར། འདུས་མ་བྱས་ལ་སྐྱེ་བ་མེད་པས་
ཆོས་གང་དང་ཡང་ལྷན་ཅིག་ཏུ་སྐྱེ་བ་མེད་ལ། གཞན་རྣམས་ཀྱི་སྐྱེ་ཚུལ་ལ། གཟུགས་
ཅན་གྱི་སྐྱེ་ཚུལ་དང་། གཟུགས་ཅན་མ་ཡིན་པའི་སྐྱེ་ཚུལ་གཉིས་སུ་ངེས་པས། དང་པོ་
ལ། འདོད་ཁམས་ན་དབང་པོའི་རྡུལ་མེད་པ་དང་སྒྲའི་རྡུལ་མེད་པའི་རྡུལ་ཕྲ་རབ་བསགས་

པའི་གོང་བུ་ཆུང་ཤོས་ཉི་ཟེར་གྱི་རྡུལ་ལྟ་བུ་གཅིག་ཀྱང་རྡུལ་རྫས་བརྒྱད་དང་ལྷན་ཅིག་སྐྱེ་སྟེ།
འབྱུང་བ་བཞི་དང་གཟུགས་དྲི་རོ་རེག་རྣམས་དང་ལྷན་ཅིག་སྐྱེ་བའི་ཕྱིར། ལུས་དབང་དང་
ལྡན་པ་ལ་དེ་དང་རྫས་དགུ་ལྷན་ཅིག་སྐྱེ། མིག་སོགས་དབང་པོ་གཞན་གང་རུང་གཅིག་དང་
ལྡན་པ་ལ་དགུ་པོ་དེ་དང་རྫས་བཅུ་ལྷན་ཅིག་སྐྱེ། སྒྲ་དང་ལྡན་ན་དེ་དང་རྫས་བཅུ་གཅིག་
ལྷན་ཅིག་སྐྱེ། གཟུགས་ཁམས་ན་དྲི་རོ་གཉིས་མེད་པས། གཟུགས་ན་དབང་པོ་མེད་པ་
དང༌། །སྒྲ་མེད་ཕྲ་རབ་རྡུལ་རྫས་དྲུག །ལུས་དབང་ལྡན་ལ་རྫས་བདུན་ནོ། །དབང་
པོ་གཞན་ལྡན་རྫས་བརྒྱད་དོ། །ཞེས་བཤད་པར་བྱའོ། །
གཉིས་པ་གཟུགས་ཅན་མ་ཡིན་པའི་སྐྱེ་ཚུལ་ལ་གཉིས། བསྟན། བཤད་དོ། །
དང་པོ་ནི། གཟུགས་ཅན་གྱི་སྐྱེ་ཚུལ་དེ་ལྟར་ཡིན་ན། གཟུགས་ཅན་མ་ཡིན་པའི་སྐྱེ་
ཚུལ་ཇི་ལྟར་ཡིན་ཞེ་ན། སེམས་དང་སེམས་བྱུང་ངེས་པར་ལྷན་ཅིག་སྐྱེ་སྟེ། དེ་གཉིས་ཕན་
ཚུན་ལྷན་ཅིག་འབྱུང་བའི་རྒྱུ་ཡིན་པའི་ཕྱིར། དེ་བཞིན་དུ་ཆོས་གང་སྐྱེ་བ་ཐམས་ཅད་ཀྱང་རང་
འདུས་བྱས་སུ་མཚོན་པའི་མཚན་ཉིད་སྐྱེ་གནས་རྒ་འཇིག་བཞི་དང་ལྷན་ཅིག་འབྱུང་བ་དང་།
ཐོབ་བྱའི་ཆོས་རྒྱུད་དུ་གཏོགས་པ་དག་ནི་རང་དང་དུས་མཉམ་པའི་ཐོབ་པ་དག་དང་ལྷན་ཅིག་
ཏུ་སྐྱེའོ། །འམ་ཞེས་པས་ཐོབ་བྱའི་ཆོས་རྒྱུད་དུ་མ་གཏོགས་པ་རྣམས་ནི་ཐོབ་པ་དང་ལྷན་
ཅིག་སྐྱེ་བ་མ་ཡིན་པར་བསྟན་ཏེ། ཐོབ་བྱའི་ཆོས་རྒྱུད་དུ་མ་གཏོགས་པ་ཕལ་ཆེ་བ་ལ་ཐོབ་
པ་མེད་པས་སོ། །འགོག་པ་གཉིས་ལ་ནི་ཐོབ་པ་ཡོད་ཀྱང་དེ་གཉིས་ལ་སྐྱེ་བ་མེད་པས་མ་
སྨོས་སོ། ། །
གཉིས་པ་རྒྱས་བཤད་ལ་གཉིས། མཚུངས་ལྡན་གྱི་སྐྱེ་ཚུལ། མཚུངས་ལྡན་མ་ཡིན་
པའི་སྐྱེ་ཚུལ་ལོ། །
དང་པོ་ལ་བཞི། སྡེ་ཚན་དུ་ངེས་པའི་རབ་དབྱེ། མ་ངེས་པ་དང་བཅས་པའི་མཚུངས་
ལྡན། འདྲ་བ་ལྟ་བུའི་ཁྱད་པར། ཐ་དད་ལྟ་བུའི་གཅིག་པའོ། །
དང་པོ་ལ་གཉིས། བསྟན། བཤད་དོ། །
དང་པོ་ནི། སེམས་དང་སེམས་བྱུང་ངེས་ལྷན་ཅིག །ཅེས་བཤད་ན། སེམས་བྱུང་
དེ་ལ་དུ་ཡོད་ཅེ་ན། སྡེ་ཚན་དུ་ངེས་པའི་སེམས་བྱུང་རྣམ་པ་ལྔ་ཡོད་དེ། སེམས་ཀྱི་ས་མང་
པོ་བ་དང་། ལ་སོགས་པ་དགེ་བའི་ས་མང་དང་། ཉོན་མོངས་ཆེན་པོའི་ས་མང་དང་། མི་

དགེ་བའི་ས་མང་དང་། ཉོན་མོངས་ཆུང་ངུའི་ས་མང་ལ་སོགས་པ་ཐ་དད་པ་རྣམས་སུ་ཡོད་པའི་
ཕྱིར། ། ། །
གཉིས་པ་རྒྱས་བཤད་ལ་ལྔ་ལས།།
དང་པོ་ནི། སེམས་བྱུང་རྣམ་ལྔ་སྟེ། ས་མང་ལ་སོགས་ཐ་དད་ཕྱིར། །ཞེས་
བཤད་ན། སེམས་ཀྱི་ས་མང་པོ་བ་དེ་ལ་དུ་ཡོད་ཅེ་ན། ཚོར་བ་དང༌། ཡུལ་ལ་གཡོ་
བར་བྱེད་པའི་སེམས་པ་དང་། འདུ་ཤེས་དང༌། ཡུལ་དོན་གཉེར་གྱི་འདུན་པ་དང༌། ཡུལ་
དབང་རྣམ་ཤེས་གསུམ་འདུས་ནས་ཡུལ་ལ་ལོངས་སྤྱོད་པའི་རེག་པ་བྱ་བ་དང་། ཆོས་རབ་
ཏུ་རྣམ་འབྱེད་ཀྱི་བློ་གྲོས་དང་། དམིགས་པ་མ་བརྗེད་པའི་དྲན་པ་དང་། དམིགས་པ་བྱེ་
བྲག་པ་ལ་སེམས་གཏོད་པའི་ཡིད་ལ་བྱེད་པ་དང༌། དམིགས་པ་ལ་ཡོན་ཏན་དུ་འཛིན་པའི་
མོས་པ་དང་། སེམས་རྩེ་གཅིག་པའི་ཏིང་ངེ་འཛིན་རྣམས་ནི་སེམས་ཀྱི་ས་མང་པོ་བ་ཡིན་
ཏེ། སེམས་ཐམས་ཅད་ལ་འཁོར་དུ་འབྱུང་བའི་སེམས་བྱུང་ཡིན་པའི་ཕྱིར། །
གཉིས་པ་དགེ་བའི་ས་མང་པོ་བ་ནི། སེམས་ཉོན་མོངས་པ་དང་། ཉེ་བའི་ཉོན་
མོངས་པ་ལས་དང་བར་བྱེད་པའི་དད་པ་དང་། ཡོན་ཏན་ཅན་ལ་གཅེས་སྤྲས་སུ་བྱེད་པའི་བག་
ཡོད་དང༌། སེམས་ལས་སུ་རུང་བའི་ཤིན་ཏུ་སྦྱངས་པ་དང་། སེམས་བྱིང་རྒོད་ཀྱི་དབང་
དུ་མི་འགྲོ་བར་ལྷུན་གྲུབ་ཏུ་འབྱུང་བའི་བཏང་སྙོམས་དང༌། ཡོན་ཏན་དང་ཡོན་ཏན་ཅན་ལ་
གུས་པའི་ངོ་ཚ་ཤེས་པ་དང་། ཁ་ན་མ་ཐོ་བར་འཇིག་པར་ལྟ་བའི་ཁྲེལ་ཡོད་པ་དང་། རྩ་བ་
གཉིས་ནི་འདོད་ཆགས་མེད་པ་དང་ཞེ་སྡང་མེད་པ་ཡིན་ལ། དེ་གཉིས་ནི་རང་ཡུལ་ལ་རང་
སྟོབས་ཀྱིས་ཆགས་པ་མེད་པ་དང་། སྡང་བ་མེད་པའི་རྣམ་པར་ཞུགས་པའི་བློའོ། །གཞན་
ལ་མཐོ་འཚམས་པའི་རྣམ་པར་མ་ཞུགས་པའི་རྣམ་པར་མི་འཚེ་བ་དང་། དགེ་བ་ལ་སེམས་
སྤྲོ་བའི་བརྩོན་འགྲུས་རྣམས་ནི་དགེ་བའི་ས་མང་པོ་བ་ཡིན་ཏེ། རྟག་ཏུ་དགེ་བའི་སེམས་ཐམས་
ཅད་ཀྱི་འཁོར་དུ་འབྱུང་བའི་ཕྱིར། །
གསུམ་པ་ཉོན་མོངས་ཆེན་པོའི་ས་པ་ནི། ལས་འབྲས་སོགས་མི་ཤེས་པའི་རྨོངས་པ་
མ་རིག་པ་དང༌། བག་ཡོད་ཀྱི་མི་མཐུན་ཕྱོགས་བག་མེད་དང་། བརྩོན་འགྲུས་ཀྱི་མི་མཐུན་
ཕྱོགས་ལེ་ལོ་དང་། དད་པའི་མི་མཐུན་ཕྱོགས་མ་དད་པ་དང་། སེམས་བློང་བློང་པོར་
བྱེད་པའི་རྨུགས་པ་དང༌། ཕྱིར་འཕྲོ་བའི་རྒོད་པ་རྣམས་ནི་ཉོན་མོངས་ཆེན་པོའི་ས་པ་ཡིན་ཏེ།

རྟག་ཏུ་ཉོན་མོངས་ཅན་གྱི་སེམས་ཐམས་ཅད་ལ་འཁོར་དུ་འགྱུར་བའི་ཕྱིར། །
བཞི་པ་མི་དགེ་བའི་ས་མང་པོ་བ་ནི། ཁྲེལ་མེད་པ་དང་ངོ་ཚ་མེད་པ་གཉིས་ནི་མི་དགེ་
བའི་ས་མང་པོ་བ་ཡིན་ཏེ། མི་དགེ་བའི་སེམས་ཐམས་ཅད་ཀྱི་འཁོར་དུ་འབྱུང་གི །གཞན་
གྱི་འཁོར་དུ་མི་འབྱུང་བའི་ཕྱིར། །
ལྔ་པ་ཉོན་མོངས་ཆུང་ངུའི་ས་པ་ནི། གནོད་བྱེད་མཐོང་བས་སེམས་ཁོང་ནས་འཁྲུག་
པའམ་མནར་སེམས་པའི་ཁྲོ་བ་དང་། ཁྲོས་པའི་རྗེས་སུ་ཀུན་ནས་མནར་སེམས་མང་དུ་བྱེད་
པའི་ཁོན་དུ་འཛིན་པ་དང༌། སེམས་དྲང་པོ་མིན་པའི་གྱ་གྱུར་བྱེད་པའི་གཡོ་དང་ནི། གཞན་
གྱི་ཕུན་ཚོགས་ལ་མི་བཟོད་པའི་ཕྲག་དོག་དང་། སྡིག་པ་ལ་དམ་དུ་འཛིན་པའི་འཚིག་པ་དང་།
ཉེས་པ་སྦེད་པར་བྱེད་པའི་འཆབ་པ་དང་། ཆོས་དང་ཟང་ཟིང་སོགས་གཞན་ལ་མི་གཏོང་ཞིང་
གཏོང་བ་དང་འགལ་བའི་རྣམ་པར་ཞུགས་པའི་སེར་སྣ་དང་། ཡོན་ཏན་མེད་བཞིན་དུ་ཡོན་
ཏན་དང་ལྡན་པར་བཅོས་ནས་གཞན་འབྲིད་པར་བྱེད་པའི་སྒྱུ་དང་། རྒྱགས་པ་དང༌། གཞན་ལ་
མཐོ་འཚམས་པའི་རྣམ་འཚེ་རྣམས་ནི་ཉོན་མོངས་ཆུང་ངུའི་ས་པ་རྣམས་ཡིན་ཏེ། སྤང་བྱ་རིས་
ཀྱིས་ཆུང་། མཚུངས་ལྡན་གྲོགས་ཀྱིས་ཆུང། འབྱུང་ས་རྟེན་གྱིས་ཆུང་བའི་སེམས་བྱུང་ཡིན་
པའི་ཕྱིར། དང་པོ་གྲུབ་སྟེ། སྒོམ་སྤང་ཙམ་ཡིན་པའི་ཕྱིར། གཉིས་པ་གྲུབ་སྟེ། ཡིད་
ཀྱི་རྣམ་ཤེས་ཙམ་དང་མཚུངས་ལྡན་ཡིན་པའི་ཕྱིར། གསུམ་པ་གྲུབ་སྟེ། ཡིད་ཙམ་ལ་བརྟེན་
པ་ཡིན་པའི་ཕྱིར། །
གཉིས་པ་མ་ངེས་པ་དང་བཅས་པའི་མཚུངས་ལྡན་ནི། སྡེ་ཚན་དུ་ངེས་པ་ལྔ་ཡོད་ན།
སྡེ་ཚན་དུ་མ་ངེས་པའི་སེམས་བྱུང་དུ་ཞེ་ན། སྡེ་ཚན་དུ་མ་ངེས་པའི་སེམས་བྱུང་བརྒྱད་ཡོད་དེ།
སློབ་དཔོན་དབྱིག་བཤེས་ཀྱིས། རྟོག་དང་དཔྱོད་དང་འགྱོད་པ་དང་། །གཉིད་དང་ཁོང་
ཁྲོ་ཆགས་རྣམས་དང་། །ང་རྒྱལ་ཐེ་ཚོམ་ཞེས་བྱ་བ། །བརྒྱད་ནི་ངེས་པ་མིན་པར་བཤད། །ཅེས་
གསུངས་པའི་ཕྱིར། འོ་ན། སེམས་གང་གི་འཁོར་དུ་མ་ངེས་པ་དང་བཅས་པའི་སེམས་བྱུང་
དུ་འབྱུང་ཞེ་ན། འདོད་པའི་དགེ་བའི་སེམས་ལ་ནི་སེམས་ལས་བྱུང་བ་ཉི་ཤུ་རྩ་གཉིས་
འབྱུང་སྟེ། སེམས་ཡིན་པས་སེམས་ཀྱི་ས་མང་བཅུ། དགེ་བའི་ས་ཡིན་པས་དགེ་བའི་ས་
མང་བཅུ། འདོད་སེམས་ཡིན་པས་རྟོག་དཔྱོད་དང་བཅས་པ་འབྱུང་བའི་ཕྱིར། འདོད་པའི་
སེམས་ལ་ལ་དག་ཏུ་འགྱོད་པ་བསྣན་པས་སེམས་བྱུང་ཉེར་གསུམ་འབྱུང་ངོ༌། །མི་དགེ་བའི་

སེམས་ནི་རྩ་ཉོན་གཞན་དང་མ་འདྲེས་པ་མ་རིག་པ་ཙམ་དང་མཚུངས་ལྡན་དང་། འཇིག་མཐར་
མ་གཏོགས་པའི་ལྟ་བ་ཐ་མ་གསུམ་དང་མཚུངས་ལྡན་ལའང་ཉི་ཤུ་འབྱུང་སྟེ། སེམས་ཀྱི་ས་
མང་བཅུ། ཉོན་མོངས་ཆེན་པོའི་ས་པ་དྲུག །མི་དགེ་བའི་ས་པ་གཉིས། རྟོག་དཔྱོད་
གཉིས་འབྱུང་བའི་ཕྱིར། ལྟ་བ་བསྣན་པས་ཉེར་གཅིག་མི་འབྱུང་ངམ་ཞེ་ན། མི་འབྱུང་
སྟེ། ལྟ་བ་ནི་ཤེས་རབ་ཉོན་མོངས་ཅན་ཡིན་ལ། དེ་འདིར་སེམས་ཀྱི་ས་མང་དུ་བགྲངས་
ཚར་བའི་ཕྱིར། འདོད་ཆགས། ཁོང་ཁྲོ། ང་རྒྱལ། ཐེ་ཚོམ་སྟེ་ཉོན་མོངས་ལྷག་
མ་བཞི་དང་། ཁྲོ་སོགས་བཅུ་དང༌། འགྱོད་པ་མི་དགེ་བ་བཅས་གང་རུང་དང་ལྡན་པ་
ལ་ནི་ཉི་ཤུ་རྩ་གཅིག་འབྱུང་སྟེ། སྔར་གྱི་ཉི་ཤུའི་སྟེང་དུ་རང་རང་བསྣན་པས་སོ། །ལྟ་བ་དང་པོ་
གཉིས་དང་མཚུངས་ལྡན་གྱི་བསྒྲིབས་ལ་ལུང་དུ་མ་བསྟན་པའི་སེམས་ལ་བཅོ་བརྒྱད་འབྱུང་སྟེ།
སེམས་ཀྱི་ས་མང་བཅུ། ཉོན་མོངས་ཆེན་པོའི་ས་པ་དྲུག །རྟོག་དཔྱོད་གཉིས་འབྱུང་བའི་
ཕྱིར། བསྒྲིབས་ལས་གཞན་མ་བསྒྲིབས་ལུང་མ་བསྟན་གྱི་སྤྲུལ་སེམས་སོགས་བཞི་ལ་བཅུ་
གཉིས་དག་ཏུ་འདོད་དེ། སེམས་ཀྱི་ས་མང་བཅུ། རྟོག་དཔྱོད་གཉིས་འབྱུང་བའི་ཕྱིར། གཉིད་
ནི་ལུས་ངལ་བ་དང་། ཁ་ཟས་བཅུད་ཅན་ལས་སེམས་དབང་མེད་ནང་དུ་སྡུད་པ་སྟེ། དགེ་
མི་དགེ་ལུང་མ་བསྟན་ཀུན་ལ་འཁོར་དུ་ཡོད་པ་མི་འགལ་བའི་ཕྱིར་གང་ལ་འཁོར་དུ་གཉིད་
ཡོད་པ་ལ་དེ་བསྣན་ནོ། །ཇི་ལྟར་ན། གཉིད་བཅས་དགེ་བའི་སེམས་ལ་ནི། །རྟོག་
དང་དཔྱོད་དང་བཅས་པའི་ཕྱིར། །སེམས་ལས་བྱུང་བ་ཉི་ཤུ་གསུམ། །ལ་ལ་དག་ཏུ་
འགྱོད་པ་བསྣན། །ལྟ་དང་ལྡན་ལ་ཉི་ཤུ་གཅིག །ཉོན་མོངས་བཞི་དང་ཁྲོ་སོགས་དང་། །འགྱོད་
པ་དང་ནི་ཉི་ཤུ་གཉིས། །བསྒྲིབས་ལ་བཅུ་དགུ་ལུང་མ་བསྟན། །གཞན་ལ་བཅུ་གསུམ་
དག་ཏུ་འདོད། །ཅེས་སྦྱར་རོ། །འདོད་པ་ན་ཡོད་པ་དེ་དག་ལས་འགྱོད་གཉིད་མི་དགེ་
བ་རྣམས་བསམ་གཏན་དང་པོ་དག་ན་མེད་དོ། །དེ་ན་འགྱོད་པ་མེད་དེ། འགྱོད་པ་ཡིད་མི་
བདེ་དང་མཚུངས་ལྡན་ཡིན། དེ་ན་ཡིད་མི་བདེ་མེད་པའི་ཕྱིར། དེ་ན་གཉིད་མེད་དེ། གཉིད་
ནི་སེམས་ནང་དུ་སྡུད་པ་ཡིན་ལ། བསམ་གཏན་དང་པོར་སེམས་ནང་དུ་སྡུད་པའི་ཚེ་ཏིང་ངེ་
འཛིན་དུ་འགྱུར་བའི་ཕྱིར། དེ་ན་མི་དགེ་བ་མེད་དེ། དེ་མ་སྤངས་པར་བསམ་གཏན་དང་
པོར་མི་སྐྱེ་བའི་ཕྱིར། རྟོག་པའང་བསམ་གཏན་ཁྱད་པར་ཅན་ན་མེད་དེ། རྟོག་པ་ལ་
འདོད་ཆགས་དང་བྲལ་བའི་ཕྱིར། དེ་ཡི་གོང་མ་བསམ་གཏན་གཉིས་པ་ཡན་ཆད་ན་དཔྱོད་

པའང་མེད་དེ། དཔྱོད་པ་ལ་འདོད་ཆགས་དང་བྲལ་ནས་སྤངས་པའི་ཕྱིར། ཡང་ཞེས་
པས་དེ་ན་གཡོ་སྒྱུའང་མེད་པར་བསྟན་ཏེ། གང་ལ་གཙོ་འཁོར་ཡོད་པ་དེ་ན་གཙོ་བོས་འཁོར་
བསྡུ་བའི་ཕྱིར་གཡོ་སྒྱུ་ཡོད་ལ། བསམ་གཏན་གཉིས་པ་ཡན་ཆད་ན་གཙོ་འཁོར་མེད་པའི་
ཕྱིར། བསམ་གཏན་དང་པོ་མན་ཆད་ན་གཙོ་འཁོར་ཡོད་དེ། རྒྱལ་རིགས་ཀྱི་འཁོར། བྲམ་
ཟེའི་འཁོར། ཁྱིམ་བདག་གི་འཁོར། དགེ་སྦྱོང་གི་འཁོར། རྒྱལ་ཆེན་རིས་བཞི་བའི་
འཁོར། སུམ་ཅུ་རྩ་གསུམ་པའི་འཁོར། བདུད་ཀྱི་འཁོར། ཚངས་པའི་འཁོར་ཞེས་སོགས་
བཤད་པའི་ཕྱིར། །
གསུམ་པ་འདྲ་བ་ལྟ་བུའི་ཁྱད་པར་ནི། འཇིག་རྟེན་ན་ངོ་ཚ་མེད་པ་དང་ཁྲེལ་མེད་པ་
ཞེས་གཅིག་པ་ལྟ་བུར་གླེང་ན། དེ་གཉིས་དོན་གཅིག་གམ་ཐ་དད་ཅེ་ན། དོན་ཐ་དད་དེ།
ཡོན་ཏན་དང་ཡོན་ཏན་ཅན་ལ་མ་གུས་པ་ནི་ངོ་ཚ་མེད་པ་དང་། ཁྲེལ་མེད་པ་ནི་ཁ་ན་མ་ཐོ་
བ་ལ་འཇིགས་པར་མི་ལྟ་བ་ཡིན་པའི་ཕྱིར། དགའ་བ་དང་གུས་པ་གཉིས་དོན་གཅིག་གམ་
ཐ་དད་ཅེ་ན། དོན་ཐ་དད་དེ། དགའ་བ་ནི་དད་པ་དང་། གུས་པ་ཉིད་ངོ་ཚ་ཤེས་པ་
ཡིན་པའི་ཕྱིར། སྤྱིར་དགའ་བ་ལ་ཉོན་མོངས་ཅན་དང་། དེ་མ་ཡིན་པ་གཉིས་ཡོད་དེ། དང༌
པོ་ནི་རང་གི་བུ་དང་ཆུང་མ་ལ་དགའ་བ་ལྟ་བུའོ། །གཉིས་པ་ནི་སྟོན་པ་དང་། བླ་མ་དང་།
ཡོན་ཏན་ཅན་ལ་དགའ་བ་ལྟ་བུའོ། །གང་ཟག་ལ་དམིགས་པའི་དགའ་བ་དང་གུས་པ་དེ་
གང་ན་ཡོད་ཅེ་ན། འདོད་པ་དང་གཟུགས་ཀྱི་ཁམས་དག་ན་ཡོད། གཟུགས་མེད་ན་མེད་
དེ། གཟུགས་མེད་ཀྱི་གང་ཟག་རྣམས་ཕན་ཚུན་ཡུལ་མ་ཡིན་པའི་ཕྱིར། རྟོག་དཔྱོད་ཀྱི་
ཁྱད་པ་ཇི་ལྟར་ཞེ་ན། རྟོག་པ་དང་དཔྱོད་པ་ནི་རིམ་པ་བཞིན་དུ་སེམས་དོན་གྱི་ངོ་བོའི་རྣམ་པ་
ཅན་གྱི་རྩིང་བ་དང་། སེམས་ཁྱད་པར་གྱི་རྣམ་པ་ཅན་གྱི་ཞིབ་པ་ལ་འཇུག་པ་ཉིད་དོ། །ང་རྒྱལ་
ནི་ཕ་རོལ་པོ་ལས་རིགས་དང་ཡོན་ཏན་སོགས་པ་མཐོ་སྙམ་དུ་ཁེངས་པའི་རྣམ་པ་ཅན་དང་།
རྒྱགས་པ་ནི་རང་གི་གཟུགས་དང་དཔའ་བ་ལ་སོགས་པའི་ཆོས་ལ་ཆགས་པ་ཡིས་སེམས་ནི་
ཡོངས་སུ་གཏུགས་ཤིང་ཟད་པའམ། འགག་པར་བྱེད་པའོ། །
བཞི་པ་ཐ་དད་ལྟ་བུའི་གཅིག་པ་ནི། སེམས་དང༌། ཡིད་དང༌། རྣམ་ཤེས་པ
གསུམ་ཐ་དད་ལྟ་བུར་གླེང་ན། དོན་གཅིག་གམ་ཐ་དད་ཅེ་ན། སེམས་དང་། ཡིད་
དང་། རྣམ་ཤེས་ནི་དོན་གཅིག་མིང་གི་རྣམ་གྲངས་ཡིན་ཏེ། དགེ་མི་དགེ་ལ་སོགས་པ་

འབྱེད་པས་ན་སེམས་དང་། གཟུགས་ལ་སོགས་པ་ཤེས་པས་ན་ཡིད་དང་། དམིགས་པ་
རྣམ་པར་ཤེས་པས་ན་རྣམ་ཤེས་སོ། །སེམས་ལ་སོགས་པ་གསུམ་པོ་དོན་གཅིག་པ་དེ་བཞིན་དུ་
སེམས་དང་སེམས་ལས་བྱུང་བ་དང༌། རྟེན་དང་བཅས་པ་ཞེས་པ་དང་། དམིགས་པ་དང་
བཅས་པ་དང་། རྣམ་པ་དང་བཅས་པ་དང་། མཚུངས་པར་ལྡན་པ་ཞེས་པའང་དོན་གཅིག་
སྟེ། སེམས་དང་སེམས་ལས་བྱུང་བ་དེ་ཉིད་དབང་པོ་དྲུག་ལ་བརྟེན་པའི་ཕྱིར་དང་། ཡུལ་
ལ་དམིགས་པའི་ཕྱིར་དང་། སྔོན་པོ་ལ་སོགས་པའི་རྣམ་པ་དང་བཅས་པའི་ཕྱིར་དང་། མཚུངས་
པ་ལྔས་མཚུངས་པར་གནས་པའི་ཕྱིར། འོ་ན། མཚུངས་པ་རྣམ་པ་ལྔ་གང་ཞེ་ན། རྟེན་
དབང་པོ་མཚུངས་པ་དང་། དམིགས་པ་ཡུལ་དང་། རྣམ་པ་སྔོ་སོགས་དང་། དུས་སྐད་
ཅིག་མར་དང༌། རྫས་རེ་རེ་བར་མཚུངས་པའོ། ། ། །
གཉིས་པ་མཚུངས་ལྡན་མ་ཡིན་པའི་སྐྱེ་ཚུལ་ལ་གསུམ། བསྟན། བཤད། དོན་
བསྡུ་བའོ། །
དང་པོ་ནི། མཚུངས་ལྡན་གྱི་སྐྱེ་ཚུལ་དེ་ལྟར་ཡིན་ན། མཚུངས་ལྡན་མ་ཡིན་པ་
ལ་དུ་ཡོད་ཅེ་ན། མཚུངས་པར་མི་ལྡན་པ་ཡི་འདུ་བྱེད་རྣམས་ནི་བཅུ་བཞི་ཡོད་དེ། ཐོབ་པ་
དང་མ་ཐོབ་པ་གཉིས་དང་། སྐལ་མཉམ་དང༌། འདུ་ཤེས་མེད་པ་དང་། སྙོམས་འཇུག་
རྣམ་པ་གཉིས་དང་། སྲོག་དང༌། མཚན་ཉིད་རྣམས་དང་ནི། མིང་གི་ཚོགས་ལ་སོགས་
པ་རྣམས་སུ་ཡོད་པའི་ཕྱིར། ཡང་ཞེས་པས། དགེ་འདུན་དབྱེན་ནི་མི་འཕྲོད་པའི། །རང་བཞིན་
ལྡན་པ་མ་ཡིན་ཆོས། །ཞེས་པའང་སྡུད་པར་བསྟན་ཏོ། །
གཉིས་པ་རྒྱས་བཤད་ལ་བདུན། ཐོབ་མ་ཐོབ། སྐལ་མཉམ། འདུ་ཤེས་མེད་པ་
བ། སྙོམས་འཇུག་གཉིས། ། སྲོག །མཚན་ཉིད། རྗོད་བྱེད་བཤད་པའོ། །
དང་པོ་ལ་གཉིས། དངོས་དང་། དེའི་ཁྱད་ཆོས་བཤད་པའོ། །
དང་པོ་ནི། མི་ལྡན་པ་ཡི་འདུ་བྱེད་རྣམས། །ཐོབ་དང་མ་ཐོབ་ཅེས་བཤད་ན། ། །ཐོབ་
མ་ཐོབ་དེ་གང་ཞེ་ན། ཐོབ་པ་ནི་ཐོབ་བྱའི་ཆོས་དེ་གང་ཟག་དེ་ལ་ལྡན་པར་བྱེད་པའི་རྫས་ཡིན་
ནོ། །དེ་ལ་དབྱེ་ན། གསར་དུ་རྙེད་པ་དང་སྐད་ཅིག་གཉིས་པ་ཕན་ཆད་རྒྱུན་དང་ལྡན་
པ་གཉིས་སོ། །གསར་དུ་རྙེད་པ་ལའང་སྔར་ཡེ་ཐོབ་མ་མྱོང་བ་ལས་གསར་དུ་རྙེད་པ་མཐོང་
ལམ་ཟག་མེད་ཀྱི་སྐད་ཅིག་དང་པོ་སྐྱེས་པའི་ཚེ་དེའི་ཐོབ་པ་དང་། ཐོབ་པའི་ཐོབ་པ་ལྟ་བུ་

དང༌། སྔར་ཐོབ་པ་རྣམ་པར་ཉམས་པ་ལས་ཕྱིས་གསར་དུ་རྙེད་པ་འདོད་པའི་གང་ཟག་གི་རྟེན་
ལ་བསམ་གཏན་དང་གཟུགས་མེད་ཀྱི་སས་བསྡུས་པའི་དགེ་བ་སྐྱེས་པའི་ཚེ་དེའི་ཐོབ་པ་དང་།
ཐོབ་པའི་ཐོབ་པ་འབྱུང་བ་ལྟ་བུའོ། །རྒྱུན་ལྡན་གྱི་ཐོབ་པ་ནི་དེ་དག་གི་སྐད་ཅིག་གཉིས་པ་
ཕན་ཆད་ཀྱི་ཐོབ་པའི་རྒྱུན་འབྱུང་བ་ཉིད་དང་། སོ་སོ་སྐྱེ་བོ་རྣམས་ལ་སྲིད་རྩེའི་ཉོན་མོངས་
ཀྱི་གཉེན་པོ་སྐྱེ་མ་མྱོང་བས་དེའི་ཉོན་མོངས་ཀྱི་ཐོབ་པ་ཡེ་ནས་ལྡན་པ་ལྟ་བུའོ། །མ་ཐོབ་པ་
ནི་ཐོབ་བྱའི་ཆོས་གང་ཟག་དེ་ལ་མི་ལྡན་པར་བྱེད་པའི་རྫས་སོ། །དེ་ལའང་གཉིས་ཏེ། མ་
རྙེད་པ་དང་། མི་ལྡན་པའོ། །དང་པོ་ལ། མ་ཐོབ་པ་ལས་མ་རྙེད་པ་དང་། ཉམས་
ནས་མ་རྙེད་པའོ། །དང་པོ་ནི། མི་སློབ་ལམ་སྐད་ཅིག་དང་པོ་སྐྱེས་པའི་ཚེ་སྲིད་རྩེའི་
ཉོན་མོངས་པའི་མ་ཐོབ་པ་ལྟ་བུའོ། །གཉིས་པ་ནི། བསམ་གཏན་ལས་ཉམས་པའི་སྐད་
ཅིག་དང་པོའི་ཚེ་དེའི་མ་ཐོབ་པ་ལྟ་བུའོ། །དེའི་སྐད་ཅིག་གཉིས་པ་ཕན་ཆད་དང་སོ་སོ་སྐྱེ་
བོ་ལ་ཟག་མེད་ཀྱི་ལམ་མ་སྐྱེས་པའི་ཚེ་དེའི་མ་ཐོབ་པ་ནི་མི་ལྡན་པའོ། །འདི་ནི་བྱེ་སྨྲས་
རྟོག་བཏགས་ཏེ་སློབ་དཔོན་མི་བཞེད་དོ། །ཐོབ་པ་ནི་རང་རྒྱུད་དུ་གཏོགས་པ་རྣམས་ཀྱི་
ཡིན་གྱི། གཞན་རྒྱུད་ཀྱི་མ་ཡིན་ཏེ། གཞན་རྒྱུད་ཀྱི་ཐོབ་པ་དེ་ལས་གཞན་ལ་འབྱུང་ན་
འཕགས་པ་ལ་སོ་སྐྱེ་སྲིད་པས་ཧ་ཅང་ཐལ་བའི་ཕྱིར་རོ། །དེའང་རྒྱུད་ཀྱིས་བསྡུས་པའི་ཡིན་
གྱི། རྒྱུད་ཀྱིས་མ་བསྡུས་པའི་འདུས་བྱས་གོས་དང་རྒྱན་སོགས་ཀྱི་ཐོབ་པ་མེད་དེ། དེ་
ནི་རང་གཞན་གྱི་ཐུན་མོང་བ་ཡིན་ལ། ཐོབ་པ་ནི་གང་དང་ཡང་ཐུན་མོང་བ་མ་ཡིན་པའི་ཕྱིར།
ཐམས་ཅད་དུ་ངེས་སམ་ཞེ་ན། དེ་ནི་འདུས་བྱས་ཀྱི་དབང་དུ་བྱས་ཀྱི། འདུས་མ་བྱས་
ལ་མ་ངེས་ཏེ། འགོག་པ་གཉིས་རྒྱུད་ཀྱིས་མ་བསྡུས་ཀྱང་དེ་གཉིས་ཀྱི་དགག་བྱ་རྒྱུད་ཀྱིས་
བསྡུས་པས་འགོག་པ་གཉིས་ཀྱི་ཐོབ་པ་ཡོད་ཅིང་དེ་རྒྱུད་ཀྱིས་བསྡུས་སོ། །མ་ཐོབ་པའང་
རང་རྒྱུད་དུ་གཏོགས་པ་དང་རྒྱུད་ཀྱིས་བསྡུས་པའི་ཡིན་ཏེ། གང་ལ་ཐོབ་པ་མེད་པ་དེ་ལ་མ་
ཐོབ་པའང་མེད་དོ་ཞེས་བྱ་བ་ནི་བྱེ་བྲག་ཏུ་སྨྲ་བ་རང་གི་གྲུབ་པའི་མཐའ་ཡིན་པའི་ཕྱིར། །
གཉིས་པ་དེའི་ཁྱད་ཆོས་ལ་གཉིས། ཐོབ་པའི་ཁྱད་ཆོས། མ་ཐོབ་པའི་ཁྱད་ཆོས་
དང་པོ་ནི། ཐོབ་བྱའི་ཆོས་དུས་གསུམ་པ་ཡི་ཐོབ་པའང་དུས་རྣམ་པ་གསུམ་སྟེ། ཐོབ་
བྱའི་ཆོས་འདས་པ་ལྟ་བུ་གཅིག་ལའང་དེའི་ཐོབ་པ་འདས་མ་འོངས་ད་ལྟར་བ་གསུམ་ཡོད་པ་

ལྟ་བུ་སྟེ། དེའང་བྱེ་སྨྲའི་ལུགས་ལ་དུས་གསུམ་རྫས་གྲུབ་ཏུ་འདོད་པས་ཐོབ་པའང་དུས་གསུམ་
པར་འཇོག་གོ །དེ་ལ་ཆོས་འདས་པའི་ཐོབ་པ་འདས་པ་དང་། ཆོས་འདས་པའི་ཐོབ་པ་
ད་ལྟར་བ་དང་། ཆོས་འདས་པའི་ཐོབ་པ་མ་འོངས་པ་དང་། ཆོས་ད་ལྟར་བའི་ཐོབ་པ་
འདས་པ་སོགས་དང་། ཆོས་མ་འོངས་པ་ཐོབ་པ་འདས་པ་སོགས་སོ། །དགྲ་བཅོམ་པར་
མཚོན་ན་ཁ་སང་དགྲ་བཅོམ་པ་ཐོབ་སྐབས་སྔ་ལོགས་ཀྱི་ཐོབ་པ་འདས་པའི་ཐོབ་པ་འདས་པ་
དང༌། དེའི་སྐད་ཅིག་གཉིས་པ་འདས་པའི་ཐོབ་པ་ད་ལྟ་བ་དང་། དེའི་སྐད་ཅིག་གཉིས་
པ་ཕན་ཆད་འདས་པའི་ཐོབ་པ་མ་འོངས་པའོ། །ད་ལྟ་བ་ནི་དེ་རིང་དགྲ་བཅོམ་དུ་གྱུར་སྐབས་
སྔ་ལོགས་སུ་བྱུང་བ་དང་། རང་དང་དུས་མཉམ་པ་དང་། སྐད་ཅིག་གཉིས་པ་ཕན་ཆད་
དོ། །ཆོས་མ་འོངས་པ་ནི་སང་ཉིན་དགྲ་བཅོམ་དུ་འགྱུར་རྒྱུ་ལ་རེ་དང་དུས་མཉམ་དུ་བྱུང་བ་
དང༌། ད་ལྟའི་གོ་སར་འཕོས་པའི་སྐད་ཅིག་དང་པོ་དང་། དེའི་སྐད་ཅིག་གཉིས་པ་ཕན་
ཆད་དོ། །གནད་ནི་དུས་གསུམ་གའང་ད་ལྟར་རྫས་གྲུབ་ཏུ་ཡོད་པར་བཞེད་པས་སོ། །ཡང་
ཐོབ་པ་འདི་དག་དགེ་མི་དགེ་ལུང་མ་བསྟན་གང་གི་ཐོབ་པ་ཡིན་ཞེ་ན། ཆོས་དགེ་བ་དང་།
ལ་སོགས་པས་བསྡུས་པ་མི་དགེ་བ་དང་ལུང་མ་བསྟན་རྣམས་ཀྱི་ཐོབ་པའང་རིམ་པ་ལྟར་སོ་
སོར་དགེ་ལ་སོགས་པ་གསུམ་ཡིན་ནོ། །དེ་བཞིན་དུ་ཆོས་འདོད་པ་དང་། གཟུགས་དང་།
གཟུགས་མེད་པའི་ཁམས་དེར་གཏོགས་པ་རྣམས་ཀྱི་ཐོབ་པ་ནི་རང་རང་གི་ཁམས་སུ་གཏོགས་
ཏེ། འདོད་པའི་ཆོས་ཀྱི་ཐོབ་པ་འདོད་པར་གཏོགས་པ་ལ་སོགས་པ་ཡིན་པའི་ཕྱིར། ། ཡང་
འདོད་པའི་རྟེན་ལ་ཁམས་གོང་མའི་ཆོས་ཐོབ་ན་ཐོབ་པའང་གོང་མའི་ཡིན་ནོ། །དེ་ལ་ཐོབ་
བྱའི་ཆོས་ཁམས་སུ་མ་གཏོགས་པ་འགོག་པ་གཉིས་དང༌། ལམ་བདེན་རྣམས་ཀྱི་ཐོབ་པ་ནི་
འདོད་པ་ལ་སོགས་པ་ཁམས་གསུམ་དང༌། ཁམས་སུ་མ་གཏོགས་པ་ཟག་མེད་དང་རྣམ་པ་
བཞི་ཡིན་ཏེ། དེ་ལ་སོ་སོར་བརྟགས་མིན་གྱི་འགོག་པ་ཐོབ་བྱའི་ཆོས་གང་ཡིན་ཡང་ཐོབ་པ་
འདོད་པར་ཐོབ་པ་ནི་འདོད་པ་དང་། གཟུགས་སུ་ཐོབ་པ་ནི་གཟུགས་དང་། གཟུགས་མེད་
པར་ཐོབ་པ་ནི་གཟུགས་མེད་པ་གཏོགས་ཏེ། བརྟགས་མིན་གྱི་ཐོབ་པ་ནི་རང་གང་དུ་ཐོབ་
པའི་ཁམས་དང་། ས་དེས་བསྡུས་ཏེ་གང་ཟག་གི་རྒྱུད་དབང་ཆེ་བས་སོ། །སོ་སོར་བརྟགས་
འགོག་ནི་སོ་སྐྱེ་འཇིག་རྟེན་པའི་ལམ་ཁོ་ནས་ཐོབ་པས་དེའི་ཐོབ་པའང་གཟུགས་གཟུགས་མེད་
གཉིས་ཀྱི་ཁམས་དང་། འཕགས་པས་འཇིག་རྟེན་དང་འདས་ལམ་གཉིས་ཀས་ཐོབ་ཏུ་རུང་བས་

འཇིག་རྟེན་པའི་ལམ་གྱིས་ཐོབ་ན་བྲལ་ཐོབ་གཉིས་འབྱུང་བས། བྲལ་ཐོབ་ཟག་བཅས་ནི་
ཁམས་གཉིས་པོ་དེར་གཏོགས་ལ། བྲལ་ཐོབ་ཟག་མེད་དེ་དང་། འདས་ལམ་གྱིས་ཐོབ་
པའི་བྲལ་ཐོབ་དང་། ལམ་བདེན་གྱི་ཐོབ་པ་ནི་ཟག་མེད་ཡིན་པས་ཁམས་སུ་མ་གཏོགས་
སོ། །ཡང་སློབ་པའི་ཆོས་ཀྱི་ཐོབ་པ་སློབ་པ་དང་། མི་སློབ་པའི་ཆོས་ཀྱི་ཐོབ་པ་མི་སློབ་
པ་ཡིན་ལ། ཐོབ་བྱའི་ཆོས་སློབ་མི་སློབ་གཉིས་ཀ་མིན་པ་ནི་འགོག་པ་གཉིས་དང་ཟག་བཅས་
རྣམས་ཡིན་ལ། དེའི་ཐོབ་པ་དེ་ལ་སློབ་པ་དང་། མི་སློབ་པ་དང་། གཉིས་ཀ་མིན་པ་
དང་གསུམ་ཡོད་དེ། སློབ་པ་སོ་སོར་བརྟགས་འགོག་གི་ཐོབ་པ་སློབ་པ་དང་། མི་སློབ་
པ་སོ་སོར་བརྟགས་འགོག་གི་ཐོབ་པ་མི་སློབ་པ་དང་། སོ་སོར་བརྟགས་འགོག་གི་ཐོབ་པ་
ཟག་བཅས་དང་། སོ་སོར་བརྟགས་མིན་གྱི་འགོག་པའི་ཐོབ་པ་དང་། ཟག་བཅས་ཀྱི་
ཐོབ་པ་རྣམས་སློབ་མི་སློབ་གཉིས་ཀ་མ་ཡིན་པའི་ཕྱིར། ཡང་མཐོང་སྤོང་གི་ཐོབ་པ་མཐོང་
སྤང་དང་། བསྒོམ་སྤང་གི་ཐོབ་པ་བསྒོམ་སྤང་ཡིན་ནོ་ཞེས་བྱ་བ་ནི་རྟོགས་སླ་བའི་ཕྱིར་འདིར་མ་
བཤད་ལ། ཐོབ་བྱའི་ཆོས་སྤང་བྱ་མིན་པ་ནི་འགོག་པ་གཉིས་དང་ལམ་བདེན་ཡིན་ལ། དེའི་
ཐོབ་པ་དེ་ལ་བསྒོམ་སྤང་དང་སྤང་བྱ་མ་ཡིན་པ་རྣམ་པ་གཉིས་སུ་འདོད་དེ། དེ་ལ་སོ་སོར་
བརྟགས་མིན་གྱི་འགོག་པའི་ཐོབ་པ་དང་། སོ་སོར་བརྟགས་འགོག་འཇིག་རྟེན་པའི་ལམ་གྱིས་
ཐོབ་པའི་ཐོབ་པ་ཟག་བཅས་ཀྱི་ཆ་ནི་དགེ་བ་ཟག་བཅས་ཡིན་པས་བསྒོམ་སྤང་དང་། དེའི་
བྲལ་ཐོབ་ཟག་མེད་དང་། འདས་ལམ་གྱིས་ཐོབ་པའི་བྲལ་ཐོབ་དང་། ལམ་བདེན་གྱི་
ཐོབ་པ་རྣམས་ནི་ཟག་མེད་ཡིན་པའི་ཕྱིར། གལ་ཏེ་ཆོས་ཐམས་ཅད་ལ་ཐོབ་པ་དུས་གསུམ་
པར་ངེས་སམ་ཞེ་ན། དམིགས་བསལ་ནི་དགེ་བ་དང་ཉོན་མོངས་ཅན་དུ་ལུང་བསྟན་པ་མིན་
པའི་ཆོས་མ་བསྒྲིབས་ལུང་མ་བསྟན་རྣམས་ཀྱི་ཐོབ་པ་ནི་ཐོབ་བྱའི་ཆོས་དང་ལྷན་ཅིག་ཏུ་སྐྱེའི།
སྔ་ཕྱིར་སྐྱེ་བ་ནི་མེད་དེ། སྟོབས་ཆུང་བའི་ཕྱིར། འོ་ན། མ་བསྒྲིབས་ལུང་མ་བསྟན་
ཐམས་ཅད་ཀྱང་དེ་ལྟར་ཡིན་ནམ་ཞེ་ན། དམིགས་བསལ་ནི་ལྷའི་མིག་དང་། རྣ་བའི་མངོན་
ཤེས་ལུང་མ་བསྟན་གཉིས་དང་། སྤྲུལ་པའི་སེམས་ལུང་མ་བསྟན་མ་གཏོགས་པ་རྣམས་ནི་
དེ་ལྟར་དུ་ངེས་ལ་དེ་གསུམ་ནི་ཐོབ་པ་དུས་གསུམ་ཡིན་ཏེ། སྦྱོར་བའི་སྒྲུབ་པས་སྟོབས་ཆེ་
བའི་ཕྱིར། དེ་བཞིན་དུ་བཟོ་ཤིན་ཏུ་གོམས་པ་ལས་ཐམས་ཅད་པ་དང་། སྤྱོད་ལམ་ཤིན་
ཏུ་གོམས་པ་རྟ་ཐུལ་ལྟ་བུ་ལའང་ཐོབ་པ་དུས་གསུམ་འབྱུང་བ་སྲིད་དོ། །མ་བསྒྲིབས་ལུང་མ་

བསྟན་ལ་ཐོབ་པ་ལྷན་ཅིག་སྐྱེས་པར་མ་ཟད། གཟུགས་ཁམས་ཀྱི་བསྒྲིབས་ལུང་དུ་མ་བསྟན་
པའི་གཟུགས་ཀྱི་རིག་བྱེད་ཀྱི་ཐོབ་པའང་ལྷན་ཅིག་ཏུ་སྐྱེའི། སྔ་ཕྱིར་སྐྱེ་བ་ནི་མེད་དེ། བེམ་
པོ་ཡིན་པས་བླུན་པ་དང་། ཀུན་སློང་ཆུང་བས་སྟོབས་ཆུང་བར་བཞག་པའི་ཕྱིར། འདོད་པ་
ན་དགེ་མི་དགེའི་གཟུགས་ཀྱི་སྔར་ཐོབ་པ་ནི་སྐྱེ་བ་མེད་དེ། བེམ་པོ་ཡིན་པ་དང༌། སེམས་
ཀྱི་རྗེས་འབྲང་མ་ཡིན་པའི་ཕྱིར། ད་
གཉིས་པ་མ་ཐོབ་པའི་ཁྱད་ཆོས་ནི། དགེ་ལ་སོགས་ཀྱི་དགེ་ལ་སོགས། །ཞེས་
བཤད་པ་མ་ཐོབ་པ་ལའང་ངེས་སམ་ཞེ་ན། མ་ཐོབ་པ་ནི་མ་བསྒྲིབས་ལུང་མ་བསྟན་ཡིན་
གྱི། དགེ་བ་མ་ཡིན་ཏེ། དགེ་རྩ་ཆད་པའི་རྒྱུད་ལའང་ཡོད་པའི་ཕྱིར། ཉོན་མོངས་
ཅན་མིན་ཏེ། འདོད་ཆགས་དང་བྲལ་བའི་རྒྱུད་ལའང་ཡོད་པའི་ཕྱིར། དུས་གསུམ་པ་ཡི་
རྣམ་པ་གསུམ། །ཞེས་པ་མ་ཐོབ་པ་ལའང་ངེས་སམ་ཞེ་ན། ཐོབ་བྱའི་ཆོས་འདས་པ་དང་མ་
སྐྱེས་པའི་མ་ཐོབ་པ་དེ་ནི་དུས་རྣམ་པ་གསུམ་ག་ཡོད་ཀྱི། ཐོབ་བྱའི་ཆོས་ད་ལྟ་བའི་མ་ཐོབ་
པ་ད་ལྟ་བ་མེད་དེ། ཐོབ་བྱའི་ཆོས་ཇི་ལྟར་སྟོབས་ཆུང་ཡང་དེའི་ཐོབ་པ་དང་ལྷན་ཅིག་སྐྱེ་
བའི་ཕྱིར། དེའང་དཔེར་མཚོན་ན། སོར་སྡོམ་འདས་པའི་མ་ཐོབ་པ་འདས་པ་ནི་རང་སྐྱེས་
པའི་གང་ཟག་དེའི་རྒྱུད་ལ་སོར་སྡོམ་མ་སྐྱེའི་གོང་དུ་སོར་སྡོམ་གྱི་མ་ཐོབ་པ་སྐྱེས་པ་ལྟ་བུའོ། །
དེ་ལྟ་བུ་ནི་སྔ་མའི་སྐད་ཅིག་གཉིས་པའོ། །མ་འོངས་པ་ནི་སྐད་ཅིག་གཉིས་པ་ཕན་ཆད་དོ། །
སོར་སྡོམ་ད་ལྟ་བའི་མ་ཐོབ་པ་ད་ལྟ་བ་ནི་མེད་དེ། ད་ལྟ་བར་མ་ཐོབ་པ་འགལ་བས་སོ། །
ད་ལྟ་བའི་མ་ཐོབ་པ་འདས་པ་ནི་སོར་སྡོམ་ཐོབ་རྒྱུའི་གང་ཟག་དེའི་རྒྱུད་ལ་དེ་མ་ཐོབ་གོང་དུ་
དེའི་མ་ཐོབ་པ་སྐྱེས་པ་ལྟ་བུའོ། །དེའི་སྐད་ཅིག་གཉིས་པ་ཕན་ཆད་མ་འོངས་པའོ། །མ་
ཐོབ་པ་མ་འོངས་པའི་འདས་པའི་མ་ཐོབ་པ་ནི་རང་དང་དུས་མཉམ་པ་དང་། ད་ལྟར་ནི་ད་
ལྟའི་གོ་སར་འཕོས་པ། མ་འོངས་པ་ནི་དེའི་སྐད་ཅིག་གཉིས་པ་ཕན་ཆད་དོ། །འདི་དག་
ཀྱང་དཔེར་ན། འོད་སྲུང་གི་དུས་ན་ཡོད་པའི་ཆོས་འཁོར་བ་འཇིག་གི་དུས་སུ་མ་ཐོབ་པ་
ཡོད་པ་དང་། བྱམས་པའི་དུས་ན་ཡོད་པའི་ཆོས་སེང་གེ་དང་རབ་གསལ་གྱི་དུས་ན་མ་ཐོབ་
པ་ཡོད་པ་ལྟ་བུའོ། །འོ་ན། མ་ཐོབ་པ་ཁམས་གང་དུ་གཏོགས་ཤེ་ན། ། ཆོས་འདོད་
པ་ལ་སོགས་པ་ཁམས་གསུམ་དུ་གཏོགས་པའི་མ་ཐོབ་པ་དང་དྲི་མེད་འགོག་ལམ་གཉིས་ཀྱི་མ་
ཐོབ་པའང་ཁམས་གསུམ་པོ་དེར་གཏོགས་ཏེ། འདི་ལྟར་འདོད་པའི་རྟེན་ཅན་གྱིས་ཁམས་

གསུམ་གྱི་ཆོས་དང་ཟག་མེད་ཀྱི་ཆོས་གང་མ་ཐོབ་ཀྱང་མ་ཐོབ་པ་ནི་འདོད་པར་གཏོགས་ཤིང༌།
གོང་མ་གཉིས་ལའང་འོག་སའི་ཆོས་ས་འཕོས་པས་བཏང་བ་དང༌། གོང་ས་དང༌། རང་
གི་ཡོན་ཏན་དང་། ཟག་མེད་ཀྱི་མ་ཐོབ་པ་གང་ཡོད་ཀྱང་ཁམས་དེར་གཏོགས་པའི་ཕྱིར་ཏེ།
རྟེན་དབང་བཙན་པའི་ཕྱིར། ཅིའི་ཕྱིར་ཟག་མེད་ཀྱི་མ་ཐོབ་པ་ཁམས་སུ་གཏོགས་ཤེ་ན།
ཟག་མེད་ལམ་གྱི་མ་ཐོབ་པས་ནི་སོ་སོའི་སྐྱེ་བོར་འདོད་པས་ཟག་བཅས་ཁོ་ནར་ངེས་པའི་ཕྱིར་
རང་རང་མ་ཐོབ་པའི་རྟེན་གྱི་ཁམས་དེར་གཏོགས་པ་ཡིན་ནོ། །འོ་ན། སོ་སོའི་སྐྱེ་བོ་དེ་
དག་གང་གིས་གཏང་བར་འགྱུར་ཞེ་ན། ཁམས་གསུམ་གྱི་སོ་སོའི་སྐྱེ་བོ་ནི་འཕགས་ལམ་དེ་
ཐོབ་པས་གཏང་བར་འགྱུར་བ་དང༌། འདོད་པ་ནས་བསམ་གཏན་དང་པོར་ས་འཕོས་པས་
འདོད་པའི་སོ་སྐྱེ་གཏང་བ་དང་། དེ་བཞིན་དུ་སྲིད་རྩེའི་བར་སྦྱར་རོ། །སྲིད་རྩེ་ནས་ནི་ཅི་ཡང་
མེད་པར་སྐྱེ་བས་སྲིད་རྩེའི་སོ་སྐྱེ་རྣམ་པར་ཉམས་པ་སྟེ་གཏང་བར་འགྱུར་བ་ལྟ་བུའོ། །དེས་
འདོད་པའི་བར་རིགས་འགྲེ། ་
གཉིས་པ་སྐལ་མཉམ་ནི། སྐལ་མཉམ། ཞེས་བཤད་ན། དེ་གང་ཞེ་ན། སྐལ་
མཉམ་ཞེས་བྱ་བ་ནི་སེམས་ཅན་རྣམས་སྤྱོད་པ་དང་། བསམ་པ་དང་། རང་བཞིན་འདུ་
བར་བྱེད་པའི་རྫས་སོ། །དབྱེ་ན་ཐ་དད་དང་། ཐ་དད་མིན་པ་གཉིས། ཕྱི་མ་ནི་སེམས་ཅན་
ཙམ་དུ་འདྲ་བར་བྱེད་པའི་རྫས་ཤིག་སྟེ། སེམས་ཅན་ཞེས་པའི་སྤྱི་དེས་ཁམས་གསུམ་གྱི་སེམས་
ཅན་ཐམས་ཅད་འདྲ་བར་གོ་བ་ལྟ་བུའོ། །སེམས་ཅན་ཐམས་ཅད་ལ་སྐལ་མཉམ་གྱི་རྫས་རེ་རེ་
ཡོད་པས་རྫ་ས་ཐ་དད་ཀྱང་རིགས་གཅིག་པས་ཐ་དད་མ་ཡིན་པ་ཞེས་བརྗོད་དོ། །དང་པོ་ནི་
ལྷ་དང་། མི་དང་། དགེ་ཚུལ་སོགས་ནང་ཕན་ཚུན་འདྲ་བར་བྱེད་པའི་རྫས་ཤིག་སྟེ། མི་
སྐལ་མཉམ་མི་ཞེས་པའི་སྤྱི་ལྟ་བུའོ། །སྐལ་མཉམ་རྫས་སུ་ཡོད་པའི་རྒྱུ་མཚན་ཅི་ཡིན་ཞེ་ན།
དེའི་རྒྱུ་མཚན་ཡོད་དེ། དེ་དག་ལ་སྒྲ་བློ་མཐུན་པར་འཇུག་པའི་ཕྱིར། འདིའང་བྱེ་སྨྲའི་རྟོག་
བཏགས་ཏེ་སློབ་དཔོན་མི་བཞེད་དོ། །
གསུམ་པ་འདུ་ཤེས་མེད་པ་པ་ནི། འདུ་ཤེས་མེད་སྙོམས་འཇུག །ཅེས་བཤད་ན།
འདུ་ཤེས་མེད་པ་དེ་ཇི་ལྟ་བུ་ཞེ་ན། འདུ་ཤེས་མེད་པ་བ་ནི་འདུ་ཤེས་མེད་པར་སྐྱེས་པའི་གང་
ཟག་གི་རྒྱུད་ལ་སེམས་དང་སེམས་བྱུང་རྣམས་སྐྱེར་མི་སྟེར་བར་འགོགས་པར་བྱེད་པའི་རྫས་
ཤིག་གོ །ཡུན་ཇི་སྲིད་ཅིག་ཏུ་འགོག་ཅེ་ན། བསྐལ་པ་ཆེན་པོ་ལྔ་བརྒྱའི་བར་དུའོ། །ཐམས་ཅད་

དུ་ངེས་སམ་ཞེ་ན། མ་ངེས་ཏེ། སྒྲ་མི་སྙན་མ་གཏོགས་པ་དུས་མ་ཡིན་པར་འཆི་བ་ཡོད་
པའི་ཕྱིར། དེའི་རྒྱུད་ལ་སེམས་གཏན་ནས་མེད་དམ་ཞེ་ན། ཡོད་དེ། སྐྱེ་བ་དང་འཆི་
བའི་ཚེ་སེམས་མངོན་དུ་འགྱུར་བའི་ཕྱིར། འདུ་ཤེས་མེད་པ་བ་དེ་བྱུང་བ་གསུམ་གྱི་ནང་ནས་
གང་ཡིན་ཞེ་ན། འདུ་ཤེས་མེད་པའི་སྙོམས་འཇུག་བསྒོམས་པའི་རྣམ་སྨིན་ཡིན་ཏེ། དེ་
བསྒོམས་པ་ལས་འདུ་ཤེས་མེད་པའི་སེམས་ཅན་དུ་སྐྱེ་བའི་ཕྱིར། སེམས་ཅན་དེ་གང་ན་གནས་
ཤེ་ན། འབྲས་བུ་ཆེ་བའི་ཕྱོགས་གཅིག་ན་གནས་ཀྱི། གནས་གཞན་མེད་དོ། །འདུ་
ཤེས་མེད་པའི་སེམས་ཅན་དེ་ཕྱི་མ་ལ་གང་དུ་སྐྱེ་ཞེ་ན། དེ་ཕྱི་མ་ལ་འདོད་པར་སྐྱེ་སྟེ། དེ་ཚེ་
སྔ་མར་འདུ་ཤེས་མེད་པའི་སྙོམས་འཇུག་བསྒོམས་པའི་ནུས་པ་ཟད་ཅིང་། ཚེ་འདིར་སེམས་
མེད་པས་ལས་གསར་དུ་མ་བསགས་པའི་ཕྱིར། ཕྱི་མ་ལ་འདོད་པར་སྐྱེ་བའི་རྒྱུ་མཚན་ཡོད་
དེ། དེའི་རྒྱུན་ལ་ཕྱི་མ་ལ་འདོད་པར་སྐྱེ་བའི་ལན་གྲངས་གཞན་ལ་མྱོང་འགྱུར་གྱི་ལས་ཡོད་
པའི་ཕྱིར། །་
བཞི་པ་སྙོམས་འཇུག་གཉིས་བཤད་པ་ལ་གསུམ། འདུ་ཤེས་མེད་པའི་སྙོམས་འཇུག་
བཤད། འགོག་པའི་སྙོམས་འཇུག་བཤད། དེ་གཉིས་ཀྱི་རྟེན་ཐུན་མོང་དུ་བཤད་པའོ། །
དང་པོ་ནི། འདུ་ཤེས་མེད་པ་བ་དེ་བཞིན་དུ། འདུ་ཤེས་མེད་པའི་སྙོམས་འཇུག་
ཅེས་བྱ་བ་དེའང་སྙོམས་པར་ཞུགས་ནས་མ་ལངས་ཀྱི་བར་དུ་སེམས་སེམས་བྱུང་འགོག་པར་
བྱེད་པའི་རྫས་སོ། །སྒྲ་དོན་ནི་འདུ་ཤེས་མེད་པ་བའི་རྒྱུ་ཡིན་པའི་ཕྱིར་ནའོ། །དེ་ས་གང་
གིས་བསྡུས་ཤེ་ན། བསམ་གཏན་གྱི་ཐ་མ་བཞི་པར་གཏོགས་ཏེ། འདི་བསྒོམས་པས་
བསམ་གཏན་བཞི་པའི་འབྲས་བུ་ཆེ་བར་སྐྱེ་བའི་ཕྱིར། ཡིད་བྱེད་དམ་ཀུན་སློང་ཇི་ལྟ་བུས་
སྙོམས་པར་འཇུག་ཅེ་ན། འཁོར་བ་ལས་ཡིད་ངེས་པར་འབྱུང་བ་ཐར་བ་འདོད་པས་ཡིན་
ཏེ། འདུ་ཤེས་མེད་པ་ལ་ཐར་བ་དང་། འདུ་ཤེས་མེད་པའི་སྙོམས་འཇུག་ལ་ཐར་ལམ་
དུ་འདུ་ཤེས་ནས་སྙོམས་པར་འཇུག་པའི་ཕྱིར། དགེ་མི་དགེ་ལུང་མ་བསྟན་གང་ཡིན་ཞེ་ན།
ཀུན་སློང་གི་སྒོ་ནས་དགེ་བ་ཡིན་ཏེ། འདུ་ཤེས་མེད་པའི་སྙོམས་འཇུག་ལ་ཐར་ལམ་དུ་འདུ་
ཤེས་པའི་ཕྱིར། མྱོང་འགྱུར་གསུམ་གྱི་ནང་ནས་སྐྱེས་ནས་མྱོང་འགྱུར་ཉིད་ཡིན་ཏེ། འདི་
བསྒོམས་པ་ལ་བརྟེན་ནས་ཕྱི་མ་ལ་འདུ་ཤེས་མེད་པའི་སེམས་ཅན་དུ་སྐྱེ་བའི་ཕྱིར། གང་ཟག་
གང་གི་ཡིན་ཞེ་ན། སོ་སྐྱེའི་སྙོམས་འཇུག་ཡིན་གྱི། འཕགས་པའི་མ་ཡིན་ཏེ། འདི་བསྒོམས་པ་

ལས་འདུ་ཤེས་མེད་པའི་སེམས་ཅན་དུ་སྐྱེ་བ་གང་ཞིག་འཕགས་པའི་དེ་རྣམ་པར་ལྟུང་བ་ངན་
སོང་གི་གནས་ལྟ་བུར་གཟིགས་པའི་ཕྱིར། འཕགས་པའི་རྒྱུད་ལ་བསམ་གཏན་བཞི་པའི་
སས་བསྡུས་ཀྱི་དགེ་བ་སྐྱེས་པའི་ཚེ་དེའི་ཐོབ་པ་དུས་གསུམ་པ་ཡོད་པ་ལྟར་འདིའི་ཐོབ་པའང་
དུས་གསུམ་པ་ཡོད་དམ་ཞེ་ན། འདིའི་དུས་གཅིག་པའི་འཐོབ་པ་སྐྱེ་བ་ཡིན་གྱི། སྔ་ཕྱིར་འབྱུང་
བ་མེད་དེ། སེམས་མེད་ཡིན་པ་དང་། མངོན་པར་བརྩོན་པ་དང་བཅས་ཏེ་བསྒྲུབ་དགོས་
པའི་ཕྱིར། །
གཉིས་པ་འགོག་པའི་སྙོམས་འཇུག་ནི། འགོག་པའི་སྙོམས་འཇུག་ཅེས་པའང་འདུ་
ཤེས་མེད་པ་བ་དེ་བཞིན་དུ་མཚུངས་ལྡན་འགོག་བྱེད་ཀྱི་རྫས་ཉིད་ཡིན་ནོ། །ཡིད་བྱེད་ཇི་ལྟ་
བུས་སྙོམས་པར་འཇུག་ཅེ་ན། ཚོར་འདུས་སྐྱོ་བས་སྙོམས་འཇུག་འདི་ནི་འདུ་ཤེས་དང་ཚོར་
བ་ཞི་བའོ་སྙམ་ནས་ཚེ་འདི་ལ་བདེ་བར་གནས་པའི་དོན་དུ་འཇུག་པ་ཡིན་ནོ། །ས་གང་གིས་
བསྡུས་ཤེ་ན། སྲིད་རྩེར་སྐྱེས་པའི་སས་བསྡུས་པ་ཡིན་ཏེ། འདི་བསྒོམས་པས་སྲིད་རྩེར་
སྐྱེ་བའི་ཕྱིར་དང་། ཁམས་གསུམ་གྱི་སེམས་ཕྲ་བ་སྲིད་རྩེའི་སེམས་ཡིན་ལ། དེའང་ཆེས་ཕྲ་
བར་བྱས་པའི་མཇུག་ཐོག་ཏུ་འགོག་པ་ལ་སྙོམས་པར་འཇུག་པའི་ཕྱིར། དགེ་མི་དགེ་ལུང་
མ་བསྟན་གང་ཡིན་ཞེ་ན། ཀུན་སློང་གི་སྒོ་ནས་དགེ་བ་ཡིན་ཏེ། མཐོང་ཆོས་ལ་བདེ་བར་
གནས་པའི་ཆེད་དུ་སྙོམས་པར་འཇུག་པའི་ཕྱིར། མྱོང་འགྱུར་གསུམ་པོ་གང་ཡིན་ཞེ་ན། སྐྱེས་
ནས་མྱོང་འགྱུར་དང་། ལན་གྲངས་གཞན་གཉིས་སུ་མྱོང་འགྱུར་དང་། རྣམ་སྨིན་མྱོང་བར་
མ་ངེས་པ་གསུམ་ཡོད་དེ། རིམ་པ་བཞིན་འགོག་པའི་སྙོམས་འཇུག་སྒོམ་པའི་ཚེ། དེའི་ཕྱི་
མ་ལ་སྲིད་རྩེར་སྐྱེ་བ་དང་། དེ་སྒོམ་པའི་ཚེ་ཕྱི་མ་དེའི་ཡང་ཕྱི་མ་ཕན་ཆད་དེར་སྐྱེ་བ་དང་།
ཚེ་འདི་ལ་མྱ་ངན་ལས་འདའ་བ་གསུམ་ཡོད་པའི་ཕྱིར། སྐྱེ་འཕགས་གང་གི་ཡིན་ཞེ་ན།
འཕགས་པའི་ཡིན་གྱི། སོ་སྐྱེའི་མ་ཡིན་ཏེ། འཇིག་རྟེན་ལས་འདས་པའི་ལམ་གྱི་སྟོབས་
ཀྱིས་འཐོབ་དགོས་པའི་ཕྱིར། གང་གིས་འཐོབ་ཅེ་ན། སྦྱོར་བས་འཐོབ་ཀྱི། འདོད་ཆགས་
དང་བྲལ་བས་འཐོབ་པ་མ་ཡིན་ཏེ། སེམས་མེད་ཀྱི་སྙོམས་འཇུག་གང་ཞིག །སྔར་འཁོར་བར་
འདྲིས་མ་མྱོང་བའི་ཆོས་ཡིན་པའི་ཕྱིར། འོན་ཀྱང་ཐུབ་པའི་འགོག་པའི་སྙོམས་འཇུག་དེ་བྱང་
ཆུབ་ཀྱིས་ཏེ་ཟད་པ་ཤེས་པར་བརྙེས་པ་དང་དུས་མཉམ་དུ་ཐོབ་པ་ཡིན་གྱི། སྦྱོར་བས་ཐོབ་
པར་བྱ་བ་མ་ཡིན་ཏེ། ཐུབ་པ་ལ་སྦྱོར་བ་ལས་བྱུང་བའི་ཆོས་ཅུང་ཟད་ཀྱང་མི་མངའ་བའི་

ཕྱིར། དེ་ལ་ཁ་ཅིག་ན་རེ། སྲིད་རྩེའི་སེམས་ཐོབ་པའི་བྱང་ཆུབ་སེམས་དཔའ་དེས་དང་
པོར་བསམ་གཏན་གཞི་པའི་དངོས་གཞི་ལ་བརྟེན་ནས་མཐོང་ལམ་བསྐྱེད། དེ་ནས་སྲིད་རྩེའི་
སེམས་མངོན་དུ་བྱས་ནས་འགོག་པ་ལ་སྙོམས་པར་ཞུགས། དེ་ལས་ལངས་ནས་བསམ་གཏན་
བཞི་པའི་དངོས་གཞི་ལ་བརྟེན་ནས་ཟད་པ་ཤེས་པ་བསྐྱེད་པར་མཛད་དོ་ཞེ་ན། བྱང་སེམས་དེ་
སངས་མ་རྒྱས་པའི་དང་པོར་འགོག་པའི་སྙོམས་འཇུག་མངོན་དུ་བྱས་པ་མ་ཡིན་ཏེ། དེས་ཟག་
པ་མེད་པའི་ལམ་སྐད་ཅིག་མ་སུམ་ཅུ་རྩ་བཞི་བར་མ་ཆད་དུ་བསྐྱེད་ནས་བྱང་ཆུབ་ཟད་པ་ཤེས་
པ་ཐོབ་པའི་ཕྱིར། སྐད་ཅིག་མ་སུམ་ཅུ་རྩ་བཞི་གང་ཞེ་ན། བདེན་པ་མངོན་པར་རྟོགས་
པ་སྐད་ཅིག་མ་བཅུ་དྲུག །སྲིད་རྩེའི་ཉོན་མོངས་སྤོང་བར་བྱེད་པའི་བར་ཆད་མེད་ལམ་དགུ།
རྣམ་གྲོལ་ལམ་དགུའོ། །
གསུམ་པ་དེ་གཉིས་ཀྱི་རྟེན་ཐུན་མོང་དུ་བཤད་པ་ནི། སྙོམས་འཇུག་དེ་གཉིས་གང་
གི་རྟེན་ལ་མངོན་དུ་བྱེད་ཅེ་ན། གཉིས་ཀ་འདོད་པ་དང་གཟུགས་ཀྱི་རྟེན་ཅན་ཡིན་གྱི། འདུ་
ཤེས་མེད་པའི་སྙོམས་འཇུག་གཟུགས་མེད་ཀྱི་རྟེན་ལ་མངོན་དུ་བྱེད་པ་མ་ཡིན་ཏེ། དེ་བསམ་
གཏན་བཞི་པའི་སས་བསྡུས་པ་ཡིན་པའི་ཕྱིར། འགོག་པའི་སྙོམས་འཇུག་གཟུགས་མེད་ཀྱི་
རྟེན་ལ་མངོན་དུ་བྱེད་པ་མ་ཡིན་ཏེ། གཟུགས་མེད་ཁམས་སུ་གཟུགས་མེད་ལ་མཚུངས་ལྡན་
ཐམས་ཅད་བཀག་ན། ལྡན་མིན་འདུ་བྱེད་འབའ་ཞིག་གིས་གནས་པར་མི་ནུས་པས། དེ་མ་
ཐག་མྱ་ངན་ལས་འདའ་བར་འགྱུར་བའི་སྐྱོན་ཡོད་པའི་ཕྱིར། འོ་ན། དེ་གཉིས་ལ་ཁྱད་
པར་ཅི་ཡོད་ཅེ་ན། འགོག་པའི་སྙོམས་འཇུག་དང་པོར་མིའི་ནང་དུ་སྐྱེད་དེ། མི་དེ་ཚོར་
འདུ་རིགས་པས་སྐྱོ་བ་སྐྱེ་སླ་ཞིང་བློ་གསལ་བའི་ཕྱིར། ཕྱིས་ནི་གཟུགས་ཀྱི་རྟེན་ལ་སྐྱེད་པ་
ཡོད་དོ། །འདུ་ཤེས་མེད་པའི་སྙོམས་འཇུག་དེ་དང་པོར་གཟུགས་ཀྱི་རྟེན་ལ་སྐྱེད་པར་བྱེད་
དེ། འདི་ཚོར་འདུ་རགས་པ་ཞི་བའི་ཕྱིར་དུ་མ་ཡིན་གྱི། འདུ་ཤེས་མེད་པའི་སྙོམས་འཇུག་
ལ་ཐར་ལམ་དུ་འདུ་ཤེས་ནས་འཇུག་པའི་ཕྱིར། ད་
ལྔ་པ་སྲོག་ནི། སྲོག་དང་། ཞེས་བཤད་ན། སྲོག་དེ་གང་ཞེ་ན། སྲོག་ནི་
ཚེ་ཡིན་ཏེ། གདགས་པའི་བསྟན་བཅོས་ལས། སྲོག་གང་ཞེ་ན། ཁམས་གསུམ་པའི་
ཚེའོ། །ཞེས་གསུངས་པའི་ཕྱིར། ཚེ་གང་ཞེ་ན། ཚེ་ནི་ལུས་ཀྱི་དྲོད་དང་རྣམ་པར་ཤེས་
པ་གནས་པའི་རྟེན་བྱེད་པའི་མི་ལྡན་པའི་འདུ་བྱེད་རྫས་གྲུབ་གང་ཡིན་པའོ། །དེའང་འདོད་
64

པ་དང་གཟུགས་སུ་དྲོད་དང་རྣམ་ཤེས་གཉིས་ཀའི་རྟེན་ཡིན་ལ། གཟུགས་མེད་ཁམས་སུ་ནི་
རྣམ་ཤེས་ཁོ་ནའི་རྟེན་ཡིན་ནོ། འོ་ན། ཚེ་ཟད་པ་ཁོ་ནས་འཆིའམ་ཞེ་ན། འདི་ལ་མུ་
བཞི་ཡོད་དེ། ཚེ་ཟད་ལ་བསོད་ནམས་མ་ཟད་པར་འཆི་བ་ནི་ཚེ་རྣམ་པར་སྨིན་པའི་ལས་
ཟད། ལོངས་སྤྱོད་རྣམ་པར་སྨིན་པར་འགྱུར་བའི་ལས་མ་ཟད་པ་ལྟ་བུའོ། །ཚེ་མ་ཟད་
ལ་བསོད་ནམས་ཟད་ནས་འཆི་བ་ནི་ཚེ་རྣམ་སྨིན་གྱི་ལས་མ་ཟད་པར། ལོངས་སྤྱོད་རྣམ་
སྨིན་གྱི་ལས་ཟད་ནས་འཆི་བ་ལྟ་བུའོ། །གཉིས་ཀ་ཡིན་པ་ནི་ཚེ་དང་བསོད་ནམས་རྣམ་སྨིན་
གྱི་ལས་གཉིས་ཀ་ཟད་ནས་འཆི་བ་ལྟ་བུའོ། །གཉིས་ཀ་མ་ཡིན་པ་ནི་ཚེ་རྣམ་པར་སྨིན་པར་
འགྱུར་བའི་ལས་དང་། ལོངས་སྤྱོད་རྣམ་པར་སྨིན་པར་འགྱུར་བའི་ལས་གཉིས་ཀ་མ་ཟད་
པར་དུས་མ་ཡིན་པར་འཆི་བ་ལྟ་བུའོ། །
དྲུག་པ་མཚན་ཉིད་ནི། མཚན་ཉིད་དག་ནི་སྐྱེ་བ་དང་། གྲྭ་བ་དང༌། གནས་
པ་དང་། མི་རྟག་པ་ཉིད་དོ། །དེའང་ཆོས་དེ་འདུས་བྱས་སུ་མཚོན་པས་ན་མཚན་ཉིད།
སྐྱེ་བ་ནི་སྐྱེ་བར་བྱེད་པ་དང་། རྒ་བ་ནི་རྒས་པར་བྱེད་པ་དང་། གནས་པ་ནི་གནས་པར་
བྱེད་པ་དང་། མི་རྟག་པ་ནི་འཇིག་པར་བྱེད་པའོ། །དེ་ལ་སྐྱེ་བ་ལ་སོགས་པའང་འདུས་
བྱས་ཡིན་པས་སྐྱེ་བ་སོགས་གཞན་ཡོད་དམ་ཞེ་ན། ཡོད་དེ། སྐྱེ་བ་སོགས་དེ་དག་ལའང་སྐྱེ་
བའི་སྐྱེ་བ་ལ་སོགས་པ་ཡོད་པའི་ཕྱིར། ། སྐྱེ་བའི་སྐྱེ་བ་སོགས་ཀྱང་འདུས་བྱས་ཡིན་པས་སྐྱེ་
བ་སོགས་ཡོད་དགོས་ལ། དེ་ལྟ་ན་ཐུག་མེད་དུ་འགྱུར་རོ་ཞེ་ན། ། མི་འགྱུར་ཏེ། བུམ་
པ་ལྟ་བུ་ཞིག་སྐྱེ་བའི་ཚེ་ན། རང་དང་རྩ་བའི་མཚན་ཉིད་སྐྱེ་སོགས་བཞི་དང་། རྗེས་མཐུན་
གྱི་མཚན་ཉིད་རྩ་བའི་སྐྱེ་བ་སྐྱེད་པར་བྱེད་པའི་སྐྱེ་བའི་སྐྱེ་བ་སོགས་བཞི་སྟེ་དགུ་མ་འོངས་པ་
ནས་ད་ལྟར་དུ་ལྷན་ཅིག་སྐྱེ་ལ། དེའི་ཚེ་སྐྱེ་བ་དེས་རང་མ་གཏོགས་པའི་ཆོས་བརྒྱད་སྐྱེད་
ལ། སྐྱེ་བའི་སྐྱེ་བ་དེས་སྐྱེ་བ་གཅིག་པུ་ལ་འཇུག་ཅིང་སྐྱེད་པའི་ཕྱིར། འོ་ན། འདུ་
བྱེད་ཀྱི་རྒྱུན་ལ་སྐྱེ་བ་སོགས་ཇི་ལྟར་ཡོད་ཅེ་ན། ཡོད་དེ། རྒྱུན་གྱི་དང་པོ་སྐྱེ་བ་དང་། རྒྱུན་
གྱི་རྗེས་སུ་མཐུན་པར་འཇུག་པ་གནས་པ་དང༌། རྒྱུན་སྔ་ཕྱིའི་བྱེ་བྲག་རྒ་བ་དང་། རྒྱུན་
ལྡོག་པ་འཇིག་པ་ཡིན་པའི་ཕྱིར། ཞེས་ཟེར་རོ། །འདིའང་བྱེ་སྨྲའི་རྟོག་བཏགས་སོ། །སྐྱེ་བ་
མ་འོངས་པས་ཆོས་དེ་སྐྱེད་ན། ཆོས་ཐམས་ཅད་ཅིག་ཆར་སྐྱེ་བར་འགྱུར་རོ་ཞེ་ན། རང་རང་
གི་རྒྱུ་དང་རྐྱེན་དག་ཚོགས་པ་མེད་པར་ནི་སྐྱེ་བ་འབའ་ཞིག་གིས་བསྐྱེད་པར་བྱ་བ་མ་འོངས་པ་

རྣམས་ད་ལྟར་དུ་སྐྱེད་པར་བྱེད་པ་མིན་ཏེ། རྒྱུ་རྐྱེན་ཚོགས་པ་ཚང་བས་ད་ལྟར་དུ་བསྐྱེད་པའི་
ཕྱིར། འོ་ན། སྐྱེ་བ་དོན་མེད་པར་འགྱུར་རོ་ཞེ་ན། མིན་ཏེ། དབང་སོགས་བཞིན་ནོ། །
བདུན་པ་བརྗོད་བྱེད་ནི། སྔར་མདོར་བསྟན་པའི་མིང་གི་ཚོགས་དང་། ལ་སོགས་
པ་ཚིག་གི་ཚོགས་དང་། ཡི་གེའི་ཚོགས་ནི་གང་ཡིན་ཞེ་ན། མིང་ནི་དོན་གྱི་ངོ་བོ་ཙམ་
བརྗོད་པ་གཟུགས་ཞེས་པའམ་བུམ་པ་ཞེས་པ་ལྟ་བུ་སྟེ། ཡི་གེ་ག་དང་། ཟ་དང༌། ཞབས་ཀྱུ་
དང་། ག་དང་། ས་རྣམས་འདུས་པ་ན་མིག་གི་སྐྱེ་མཆེད་ཀྱི་ཡུལ་གོ་བར་བྱེད་པའི་མི་ལྡན་
པའི་འདུ་བྱེད་རྫས་གྲུབ་ཅིག་ཡོད་དོ་ཞེས་དང་། ངག་གམ་ཚིག་ནི་ཀྱེ་མ་འདུས་བྱས་རྣམས་མི་
རྟག་ཅེས་པ་ལྟ་བུ་རྗོད་བྱེད་གང་གིས་སྐབས་ཀྱི་བརྗོད་བྱའི་དོན་རྫོགས་པར་སྟོན་པ་སྟེ། མིང་དུ་
མ་འདུས་པ་ལ་བརྗོད་བྱའི་དོན་ཞིག་སྟོན་པའི་མི་ལྡན་པའི་རྫས་ཤིག་ལ་འདོད། ཡི་གེ་ནི་
མིང་ཚིག་གི་གཞིར་གྱུར་པའམ་ཆ་ཤས་ཏེ། ཀ་ལ་སོགས་པའོ། །ངེས་ཚིག་ནི་ཨཀྟར་མི་འགྱུར་
བ་སྟེ། ཡུལ་དུས་ཀྱི་བརྡའི་དབང་གིས་རང་གི་ངོ་བོ་གཞན་དུ་མི་འགྱུར་བའོ། །མཚན་
གཞི་ནི་བློ་ངོའི་ཀ་ལ་སོགས་པའོ། །དེ་ནི་མིང་ཚིག་གི་གཞིར་གྱུར་པའི་མི་ལྡན་པའི་འདུ་
བྱེད་ཀྱི་རྫས་ཤིག་ཡིན་ནོ། །ཚོགས་ནི་ཕྲེང་བ་ལ་སོགས་པ་བཞིན་དུ་མང་པོ་འདུས་པའི་
དོན་ཏོ། །དེ་གསུམ་ཁམས་གང་དུ་གཏོགས་ཤེ་ན། འདོད་ཁམས་དང་གཟུགས་སུ་གཏོགས་
པ་ཡིན་གྱི། གཟུགས་མེད་དུ་མ་ཡིན་ཏེ། གཟུགས་མེད་ན་ངག་སོགས་མེད་པའི་ཕྱིར། སེམས་
ཅན་དུ་སྟོན་པའང་ཡིན་ཏེ། རྩོལ་བ་ལས་བྱུང་བའི་ཕྱིར་དང་། རྒྱུད་ཀྱིས་བསྡུས་པའི་ཕྱིར།
དེ་དག་སྐལ་མཉམ་གྱི་རྒྱུས་བསྐྱེད་པས་བྱུང་བ་གསུམ་ལས། རྒྱུ་མཐུན་ལས་བྱུང་བ་ཡིན་གྱི།
རྒྱས་བྱུང་དང་རྣམ་སྨིན་ལས་བྱུང་བ་ནི་མིན་ཏེ། རྡུལ་ཕྲན་བསགས་པ་མ་ཡིན་པས་རྒྱས་མི་
ནུས་པ་དང༌། འདོད་རྒུར་འབྱུང་བའི་ཕྱིར། དེ་དག་དགེ་མི་དགེར་ལུང་བསྟན་པ་མིན་
ཏེ། དགེ་རྩ་ཆད་པ་དང་། ཉོན་མོངས་པ་སྤངས་པ་ལའང་ཡོད་པའི་ཕྱིར། དེས་ན་མ་
བསྒྲིབས་ལུང་མ་བསྟན་ཡིན་ནོ། །ཇི་ལྟར་དེ་དག་སེམས་ཅན་དུ་སྟོན་པ་དང་། རྒྱུ་མཐུན་
ལས་བྱུང་བ་དང་། མ་བསྒྲིབས་ལུང་མ་བསྟན་ཡིན་པ་དེ་བཞིན་དུ་གོང་དུ་བཤད་པའི་སྐལ་
མཉམ་ཡང་ཡིན་ནོ། །དེར་མ་ཟད་སྐལ་མཉམ་འདི་ནི་རྣམ་པར་སྨིན་པའང་ཡིན་ཏེ། རྣམ་
སྨིན་སྐྱེས་ཀྱི་མིག་སོགས་འདྲ་བར་བྱེད་པའི་རྫས་དེ་རྣམ་སྨིན་ཡིན་པའི་ཕྱིར། འདི་ཁམས་
གསུམ་དུ་གཏོགས་པ་ཡིན་ཏེ། སེམས་ཅན་ཐམས་ཅད་ལ་སེམས་ཅན་དུ་འདྲ་བར་བྱེད་པའི་

རྫས་སམ་སྐལ་མཉམ་གྱི་རྫས་རེ་རེ་ཡོད་པའི་ཕྱིར། ཐོབ་པའང་རྒྱུ་མཐུན་ལས་བྱུང་བ་དང་
རྣམ་སྨིན་ལས་བྱུང་བ་རྣམ་པ་གཉིས་ཀ་ཡོད་པ་ཡིན་ནོ། །ཕྱི་མ་དེ་ཡིན་ཏེ། རྣམ་སྨིན་
སྐྱེས་ཀྱི་མིག་སོགས་ཀྱི་ཐོབ་པ་དེ་རྣམ་སྨིན་ཡིན་པའི་ཕྱིར། མཚན་ཉིད་རྣམས་ཀྱང་རྒྱུ་མཐུན་
ལས་བྱུང་བ་དང་རྣམ་སྨིན་ལས་བྱུང་བ་ཡིན་ནོ། །སྙོམས་འཇུག་གཉིས་དང་མི་ལྡན་པ་མ་
ཐོབ་པ་དག་རྒྱུ་མཐུན་པ་ལས་བྱུང་བ་ཡིན་གྱི། རྣམ་སྨིན་ལས་བྱུང་བ་མ་ཡིན་ཏེ། སྙོམས་
འཇུག་གཉིས་དགེ་བར་ངེས་ཤིང་། མི་ལྡན་པ་དེ་ཞར་བྱུང་ཡིན་གྱི། བློ་སྔོན་དུ་བཏང་བའི་
ལས་ཀྱིས་མ་བྱས་པའི་ཕྱིར། །
གཉིས་པ་ཞར་ལ་རྒྱུ་རྐྱེན་འབྲས་བུ་དང་བཅས་པ་བཤད་པ་ལ་གཉིས་ལས། རྒྱུ་འབྲས་
བུ་དང་བཅས་པ་བཤད་པ་དང་། རྐྱེན་བཤད་པའོ། །
དང་པོ་ལ་གསུམ། རྒྱུ་བཤད་པ། འབྲས་བུ་བཤད་པ། དེ་གཉིས་ཀྱི་ཐུན་མོང་
གི་ཆོས་བཤད་པའོ། །
དང་པོ་ལ་གསུམ། བསྟན། བཤད། དོན་བསྡུ་བའོ། །
དང་པོ་ནི། རྒྱུ་དང་རྐྱེན་དག་མེད་པར་ནི། །ཞེས་བཤད་ན། རྒྱུ་དེ་ལ་དུ་ཡོད་ཅེ་
ན། དྲུག་ཡོད་དེ། བྱེད་རྒྱུ་དང་། ལྷན་ཅིག་འབྱུང་བའི་རྒྱུ་དང་། སྐལ་མཉམ་གྱི་
རྒྱུ་དང་། མཚུངས་པར་ལྡན་པའི་རྒྱུ་དང་། ཀུན་ཏུ་འགྲོ་བའི་རྒྱུ་དང་། རྣམ་སྨིན་གྱི་
རྒྱུ་སྟེ། རྒྱུ་ནི་རྣམ་པ་དྲུག་ཏུ་འདོད་པའི་ཕྱིར། །
གཉིས་པ་རྒྱས་བཤད་ལ་དྲུག་ལས། །
དང་པོ་ནི། བྱེད་རྒྱུ་ལྷན་ཅིག་འབྱུང་བ་དང༌། །ཞེས་བཤད་ན། བྱེད་རྒྱུ་དེ་གང་
ཞེ་ན། ཆོས་གཅིག་སྐྱེ་བའི་ཚེ་རང་ཉིད་ལས་གཞན་པའི་འདུས་བྱས་མ་བྱས་ཀྱི་ཆོས་རང་སྐྱེ་
བ་ལ་གེགས་མི་བྱེད་པ་ཐམས་ཅད་ནི་བྱེད་པའི་རྒྱུའི་རྒྱུ་ཡིན་ཏེ། རྒྱལ་པོས་གནོད་པ་མ་བྱས་པ་
ཙམ་ལ་བདག་ཅག་བདེ་བར་བྱས་སོ་ཞེས་པ་ལྟ་བུའོ། །འོ་ན། སྣང་མུན་ཚ་གྲང་བྱེད་རྒྱུར་ཇི་
ལྟར་འགྱུར་ཞེ་ན། སྣང་སོགས་མུན་སོགས་མི་སྐྱེ་བའི་ཆོས་ཅན་ལ་གེགས་བྱེད་ཅིང་། སྐྱེ་བའི་
ཆོས་ཅན་ལ་གེགས་མི་བྱེད་པས་བྱེད་རྒྱུར་འཇོག་གོ། །
གཉིས་པ་ལྷན་ཅིག་འབྱུང་བའི་རྒྱུ་ལ་གཉིས། མཚན་ཉིད་དང་། མཚན་གཞིའོ། །
དང་པོ་ནི། ལྷན་ཅིག་འབྱུང་བའི་རྒྱུའི་མཚན་ཉིད་ནི་དུས་མཉམ་དུ་བྱུང་བའི་ཆོས་གང་

ཞིག་རང་གི་འབྲས་བུ་དང་ཕན་ཚུན་རྒྱུ་འབྲས་སུ་གྱུར་པས་ཕན་འདོགས་པའི་ཆ་ནས་བཞག་
པའོ། །
གཉིས་པ་མཚན་གཞི་ལ་གཉིས། སྤྱིར་བསྟན་པ་དང་། སེམས་ཀྱི་རྗེས་འཇུག་བྱེ་
བྲག་ཏུ་བཤད་པའོ། །
དང་པོ་ནི། དུས་མཉམ་པར་རྒྱུ་འབྲས་ཇི་ལྟར་འཐད་ཅེ་ན། ཚོགས་པ་གཅིག་པའི་
ས་ལ་སོགས་པའི་འབྱུང་བ་ཆེན་པོ་བཞི་ཕན་ཚུན་ལྷན་ཅིག་འབྱུང་བའི་རྒྱུ་ཡིན་པ་བཞིན་དང་།
སེམས་ཀྱི་རྗེས་སུ་འཇུག་པ་དང་། སེམས་ཀྱང་ཕན་ཚུན་ལྷན་ཅིག་འབྱུང་བའི་རྒྱུ་ཡིན་པ་བཞིན་
དང༌། འདུས་བྱས་ཀྱི་མཚན་ཉིད་སྐྱེ་སོགས་ཀྱང་མཚན་གཞི་བུམ་སོགས་ཀྱི་ལྷན་ཅིག་འབྱུང་
བའི་རྒྱུ་ཡིན་པ་བཞིན་དང་། མཚན་གཞིའང་མཚན་ཉིད་ཀྱི་རྒྱུ་ཡིན་པ་བཞིན་ཏེ། འདུས་བྱས་
གཅིག་སྐྱེ་བ་ན་རྩ་བའི་མཚན་ཉིད་བཞི་མཐུན་པའི་མཚན་ཉིད་བཞི་མཚན་གཞི་རང་དང་དུས་
གཅིག་ཏུ་སྐྱེ་བར་འདོད་པའི་ཕྱིར། །
གཉིས་པ་ནི། འོ་ན། སེམས་ཀྱི་རྗེས་སུ་འཇུག་པའི་ཆོས་དེ་དག་གང་ཞེ་ན། སེམས་
ལས་བྱུང་བ་རྣམས་དང༌། བསམ་གཏན་དང་ཟག་མེད་ཀྱི་སྡོམ་པ་གཉིས་དང༌། སེམས་
སེམས་བྱུང་གཉིས་དང་། སྡོམ་པ་དེ་དག་གི་སྐྱེ་སོགས་མཚན་ཉིད་རྣམས་ནི་སེམས་ཀྱི་རྗེས་
འཇུག་ཡིན་ཏེ། སེམས་སེམས་བྱུང་སྡོམ་པ་གཉིས་ཀྱི་མཚན་ཉིད་རྣམས་སྐྱེ་གནས་འགག་པ་
དུས་གཅིག་པ་དང་། འབྲས་བུའང་བདག་འབྲས་དང་། སྐྱེས་བུའི་བྱེད་འབྲས་དང་
། བྲལ་
འབྲས་གཅིག་པ་དང་། སོགས་པས་རྣམ་སྨིན་གྱི་འབྲས་བུ་དང་། རྒྱུ་མཐུན་ཀྱང་གཅིག་
པ་དང་། སེམས་དགེ་བ་ཡིན་ན་སེམས་བྱུང་རྣམས་ཀྱང་དེར་གཅིག་པ་དང་། ལ་སོགས་
པས་མི་དགེ་བ་དང་ལུང་མ་བསྟན་ཀྱང་དེ་དང་དེར་གཅིག་པའི་ཕྱིར་རོ། །སེམས་གང་གིས་
ཆོས་དུའི་ལྷན་ཅིག་བྱེད་རྐྱེན་བྱེད་པ་ཡིན་ཞེ་ན། སེམས་ཀྱི་ནང་ནས་འཁོར་ཉུང་བ་མ་བསྒྲིབས་
ལུང་མ་བསྟན་གྱིས་ཆོས་ལྔ་བཅུ་རྩ་བརྒྱད་ཀྱི་ལྷན་ཅིག་བྱེད་རྐྱེན་བྱེད་དེ། སེམས་ཀྱི་ས་མང་
བཅུ། དེ་དག་གི་མཚན་ཉིད་སྐྱེ་སོགས་བཞི་བཅུ། རང་གི་རྩ་བའི་མཚན་ཉིད་བཞི། རྗེས་
མཐུན་གྱི་མཚན་ཉིད་བཞིའི་ལྷན་ཅིག་བྱེད་རྐྱེན་བྱེད་པའི་ཕྱིར། ཕྱི་མ་གྲུབ་སྟེ། དེ་ལ་ཉེ་
བ་དང་། སེམས་ཉིད་སྟོབས་དང་ལྡན་པའི་ཕྱིར། ཚུར་རྗེས་མཐུན་བཞི་མ་གཏོགས་པ་
ལྔ་བཅུ་རྩ་བཞིས་ལྷན་ཅིག་བྱེད་རྐྱེན་བྱེད་ལ། བཞི་པོ་དེ་མ་གཏོགས་ཏེ། སེམས་ལས་

སྟོབས་ཆུང་བའི་ཕྱིར། །
གསུམ་པ་སྐལ་མཉམ་གྱི་རྒྱུ་ནི། ཆོས་འདྲ་བསྡམས་འབྲས་བུ་རིས་འདུ་ཕྱི་མ་སྐྱེད་
པའོ། །དེའང་དགེ་བ་ཟག་བཅས་དང་། ཟག་མེད་འདུས་བྱས་རྣམས་དང་། ཉོན་
མོངས་ཅན་རྣམས་དང་། མ་བསྒྲིབས་ལུང་མ་བསྟན་རྣམས་སྔ་ཕྱིར་འདྲ་བའི་དོན་ཏོ། །དེས་
ན་ཕུང་པོ་ལྔ་པོ་དེ་སྐལ་མཉམ་གྱི་རྒྱུའོ། །རིས་འདྲ་བ་ཐམས་ཅད་སྐལ་མཉམ་གྱི་རྒྱུ་ཡིན་ནམ་ཞེ་
ན། སྤང་བྱ་རིས་ལྔའི་ནང་ནས་རང་དང་རིས་གཅིག་པ་རྣམས་ཡིན་གྱི། རིས་མི་གཅིག་
པ་མ་ཡིན་ཏེ། དཔེར་ན། སྡུག་བསྔལ་མཐོང་སྤང་སྡུག་བསྔལ་མཐོང་སྤང་གི་སྐལ་མཉམ་
གྱི་རྒྱུ་ཡིན་ཡང་ཀུན་འབྱུང་མཐོང་སྤང་གི་སྐལ་མཉམ་གྱི་རྒྱུ་མ་ཡིན་ནོ། །དེའང་རང་དང་ས་
གཅིག་པ་ཐམས་ཅད་སྐལ་མཉམ་གྱི་རྒྱུ་ཡིན་གྱི། ས་མི་གཅིག་པའི་མ་ཡིན་ཏེ། འདོད་པའི་
སྡུག་བསྔལ་མཐོང་སྤང་དེ་འདོད་པའི་སྡུག་བསྔལ་མཐོང་སྤང་གི་སྐལ་མཉམ་གྱི་རྒྱུ་ཡིན་ཡང་
གཟུགས་ཀྱི་སྡུག་བསྔལ་མཐོང་སྤང་གི་དེ་མ་ཡིན་པ་བཞིན་ནོ། །ས་གཅིག་པ་ཐམས་ཅད་
ཡིན་ནམ་ཞེ་ན། སྔར་སྐྱེས་པ་འདས་པ་དང་ད་ལྟར་སྐལ་མཉམ་གྱི་རྒྱུ་ཡིན་གྱི། མ་འོངས་པ་
སྐལ་མཉམ་གྱི་རྒྱུ་མ་ཡིན་ཏེ། མ་འོངས་པ་ལ་གོ་རིམ་མེད་པའི་ཕྱིར། དེའང་འདས་པ་
དེ་ད་ལྟར་བ་དང་མ་འོངས་པའི་དེ་ཡིན། ད་ལྟར་བ་དེ་མ་འོངས་པའི་སྐལ་མཉམ་གྱི་རྒྱུ་ཡིན་
ནོ། །ས་གཅིག་པ་དེ་སྐལ་མཉམ་ཐམས་ཅད་ལ་ངེས་སམ་ཞེ་ན། ཟག་བཅས་ལ་ངེས་ཀྱི།
ཟག་མེད་ལ་མ་ངེས་ཏེ། བསམ་གཏན་དང་པོའི་ཉེར་བསྡོགས། ཁྱད་པར་ཅན། དངོས་
གཞི་བཞི། ། གཟུགས་མེད་དང་པོ་གསུམ་སྟེ་ས་དགུ་ལ་བརྟེན་པའི་ཟག་མེད་ཀྱི་ལམ་རྣམས་
ནི་རིས་དང་ས་མི་མཚུངས་ཀྱང་རང་དང་ཕན་ཚུན་དུ་མཉམ་པ་དང༌། རང་ལས་ཁྱད་པར་ཅན་
གྱི་སྐལ་མཉམ་གྱི་རྒྱུ་ཡིན་ཏེ། སྡུག་བསྔལ་ལ་ཆོས་ཤེས་པའི་བཟོད་པ་ནི་མཉམ་པ་རང་གི་
རིས་འདྲ་ཕྱི་མའི་དང་། ཁྱད་པར་ཅན་སྡུག་བསྔལ་ལ་ཆོས་ཤེས་པ་ལ་སོགས་པ་དང་། སྒོམ་
ལམ་དང་མི་སློབ་པའི་ལམ་བདེན་གྱི་སྐལ་མཉམ་གྱི་རྒྱུ་ཡིན་པ་དང་། དེ་བཞིན་དུ་དབང་རྟུལ་
རང་གི་རིས་འདྲ་ཕྱི་མ་བསྐྱེད་པ་མཉམ་པ་དག་སྦྱངས་ཏེ་རྣོན་པོར་འཕོས་ན་ཁྱད་པར་ཅན་གྱི་རྒྱུ་
ཡིན་པའི་ཕྱིར། ས་དེ་དག་རང་ལས་དམན་པའི་སྐལ་མཉམ་གྱི་རྒྱུ་བྱེད་པ་མ་ཡིན་ནོ། །ཟག་
མེད་ཁོ་ནར་མ་ཟད་སྦྱོར་བྱུང་གི་དགེ་བ་ཟག་བཅས་ཐམས་ཅད་ཀྱང་མཉམ་པ་དང་ཁྱད་པར་
ཅན་དེ་གཉིས་ཁོ་ནའི་སྐལ་མཉམ་གྱི་རྒྱུ་ཡིན་ཏེ། ཐོས་བྱུང་ནི་མཉམ་པ་རང་གི་རིས་དང་།

ཁྱད་པར་ཅན་བསམ་བྱུང་དང་། ལ་སོགས་པས་བསྡུས་པ་བསམ་བྱུང་རང་དང་སྒོམ་བྱུང་གི་
རྒྱུ་ཡིན། སྒོམ་བྱུང་རང་ཉིད་ཁོ་ནའི་རྒྱུའང་ཡིན་པའི་ཕྱིར། །
བཞི་པ་ནི། མཚུངས་ལྡན་གྱི་རྒྱུ་གང་ཞེ་ན། མཚུངས་པར་ལྡན་པའི་རྒྱུ་ནི་ལྷན་ཅིག་
འབྱུང་བའི་རྒྱུ་དང་། སེམས་དག་དང༌། སེམས་ལས་བྱུང་བ་རྣམས་རྟེན་དབང་པོ་མཚུངས་
པ་དང་། དེ་བཞིན་དུ་དམིགས་པ། རྣམ་པ། དུས། རྫས་མཚུངས་པ་ཅན་རྣམས་
ཀྱི་སྒོ་ནས་ཕན་ཚུན་རྒྱུར་བཞག་པ་ཡིན་ནོ། །
ལྔ་པ་ནི། ཀུན་འགྲོའི་རྒྱུ་གང་ཞེ་ན། ཀུན་འགྲོའི་རྒྱུ་ཞེས་བྱ་བ་ནི་རང་གི་འབྲས་
བུ་ཉོན་མོངས་ཅན་རྣམས་ཀྱི་ཐུན་མོང་གི་རྒྱུ་ཡིན་ནོ། །དེའང་སྡུག་བསྔལ་མཐོང་སྤང་གི་ལྟ་བ་
ལྔ། ཐེ་ཚོམ། མ་རིག །ཀུན་འབྱུང་མཐོང་སྤང་གི་ལྟ་བ་མཆོག་འཛིན། ལོག་ལྟ།
ཐེ་ཚོམ། མ་རིག་སྟེ་བཅུ་གཅིག་དང་། དེ་བཞིན་དུ་ཁམས་གོང་མ་གཉིས་ལའང་བཅུ་
གཅིག་བཅུ་གཅིག་སྟེ། ཀུན་དྲིལ་བས་སུམ་ཅུ་རྩ་གསུམ་པོ་རྣམས་ནི་ས་ཀུན་ཏུ་འགྲོ་བས་
རང་འབྲས་ཉོན་མོངས་སྐྱེད་བྱེད་ཡིན་ནོ། །འོ་ན། ས་ཐམས་ཅད་ཀྱི་ཉོན་མོངས་རྒྱས་སམ་
ཞེ་ན། མིན་ཏེ། རང་གི་ས་བར་གཏོགས་པས་རྒྱས་ཀྱི། གཞན་གྱིས་མ་ཡིན་ནོ། །དེའང་
ཀུན་འགྲོའི་རྒྱུ་ནི་འབྲས་བུ་ལས་སྔ་བར་བྱུང་བའོ། །
དྲུག་པ་ནི། རྣམ་སྨིན་གྱི་རྒྱུ་གང་ཞེ་ན། རྣམ་པར་སྨིན་པའི་རྒྱུ་ནི་རང་གི་ངོ་བོ་སྟོབས་
དང་ལྡན་ཞིང་སྲེད་པའི་རླན་དང་བཅས་པ་ཡིན་ན། ལུང་མ་བསྟན་སྲེད་པར་བཅས་ཀྱང་ས་
བོན་རུལ་བ་བཞིན་སྟོབས་ཆུང་བའི་ཕྱིར་དང་། ཟག་མེད་ནི་སྲེད་པའི་རླན་མེད་པའི་ས་བོན་
གྲུང་པོ་ལྟ་བུ་ཡིན་པའི་ཕྱིར་ན་མི་དགེ་བ་དང་དགེ་བ་ཟག་བཅས་ཁོ་ན་ཡིན་ནོ། །
གསུམ་པ་དོན་བསྡུ་བ་ནི། རྒྱུ་དྲུག་པོ་དེ་དག་ལས་དུས་གསུམ་པ་གང་ཞེ་ན། ཀུན་
འགྲོའི་རྒྱུ་དང་སྐལ་མཉམ་གྱི་རྒྱུ་དག་ནི་འདས་པ་དང་ད་ལྟར་བའི་དུས་གཉིས་པ་ཁོ་ན་ཡིན་གྱི།
མ་འོངས་པ་ནི་མེད་དེ། གོ་རིམ་མེད་པའི་ཕྱིར། ལྷན་ཅིག །མཚུངས་ལྡན། རྣམ་སྨིན་གྱི་
རྒྱུ་གསུམ་པོ་དག་ནི་དུས་གསུམ་པ་ཡོད་དོ། །བྱེད་རྒྱུ་འདུས་བྱས་དུས་གསུམ་པ་དང་། འདུས་
མ་བྱས་ནི་དུས་ཀྱིས་མ་འདུས་པས་ངེས་པ་མ་བཤད་དོ།། །།
གཉིས་པ་འབྲས་བུ་བཤད་པ་ལ། བསྟན། བཤད་གཉིས་ལས།
དང་པོ་ནི། རྒྱུ་འབྲས་ཕན་ཚུན་ལྟོས་པས་རྒྱུ་དྲུག་ཡོད་ན། འབྲས་བུ་ལ་དུ་ཡོད་

ཅེ་ན། འདུས་བྱས་རྣམ་སྨིན་དང་། རྒྱུ་མཐུན་དང་། བདག་པོ་དང་། སྐྱེད་པའི་སྐྱེས་
བུའི་བྱེད་འབྲས་ཏེ་ཕྱེད་དང་བཞི་དང་། འདུས་མ་བྱས་ལ་ཐོབ་པའི་སྐྱེས་བུའི་བྱེད་འབྲས་
དང༌། ཟག་བཅས་གཉེན་པོས་བྲལ་འབྲས་སོ་སོར་བརྟགས་འགོག་དང་བཅས་པ་ནི་འབྲས་
བུ་ཡིན་ནོ། །དེ་ལྟ་ན་སོ་སོར་བརྟགས་འགོག་ལ་རྒྱུ་ཡོད་པར་ཐལ། འབྲས་བུ་ཡིན་པའི་
ཕྱིར། །འབྲས་བུ་ཡོད་པར་ཐལ། རྒྱུ་ཡིན་པའི་ཕྱིར་ཞེ་ན། འདུས་མ་བྱས་ལ་རྒྱུ་འབྲས་
དེ་དག་མེད་དེ། རྒྱུ་དྲུག་མེད་ཅིང་འབྲས་བུ་ལྔ་མེད་པའི་ཕྱིར། དང་པོ་གྲུབ་སྟེ། བྱེད་རྒྱུ་
མེད་པའི་ཕྱིར་ཏེ། དེ་ནི་སྐྱེ་བ་ལ་གེགས་མི་བྱེད་པ་ཡིན་ན། འདུས་མ་བྱས་ལ་སྐྱེ་བ་མེད་
པའི་ཕྱིར། གཉིས་པ་གྲུབ་སྟེ། བདག་འབྲས་མེད་པའི་ཕྱིར་ཏེ། བདག་འབྲས་འདུས་བྱས་
ཁོ་ནའི་ཡིན་པའི་ཕྱིར། འོན་ཀྱང་སོ་སོར་བརྟགས་འགོག་འབྲས་བུ་ཡིན་ཏེ། ལམ་བདེན་གྱི་
སྟོབས་ཀྱིས་ཐོབ་པ་ཡིན་པའི་ཕྱིར། བྱེད་རྒྱུ་ཡིན་ཏེ། དེ་ཆོས་གཞན་སྐྱེ་བ་ལ་གེགས་མི་བྱེད་
པར་གནས་པ་ཙམ་ལ་བཞག་པའི་ཕྱིར། །
གཉིས་པ་རྒྱས་བཤད་ལ། འབྲས་བུ་གང་རྒྱུ་གང་གི་ཡིན་པ། སོ་སོའི་མཚན་ཉིད་
བཤད་པའོ། །
དང་པོ་ནི། འབྲས་བུ་དེ་དག་རྒྱུ་གང་གི་འབྲས་བུ་ཡིན་ཞེ་ན། རྣམ་སྨིན་གྱི་འབྲས་
བུ་ནི་རྒྱུ་ཐ་མ་རྣམ་སྨིན་གྱི་རྒྱུའི་ཡིན་ནོ། །བདག་པོའམ་དབང་བྱེད་པའི་འབྲས་བུ་ནི་རྒྱུ་དང་པོ་
བྱེད་རྒྱུའི་ཡིན་ནོ། རྒྱུ་མཐུན་གྱི་འབྲས་བུ་ནི་སྐལ་མཉམ་དང་ཀུན་ཏུ་འགྲོ་བའི་རྒྱུ་གཉིས་ཀྱི་
ཡིན་ཏེ། དེ་གཉིས་དང་འདྲ་བའི་སྒོ་ནས་དེར་བཞག་པའི་ཕྱིར། སྐྱེས་བུའི་བྱེད་པ་ཅན་
གྱི་འབྲས་བུ་ནི་ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་གཉིས་ཀྱི་ཡིན་ནོ། །
གཉིས་པ་སོ་སོའི་མཚན་ཉིད་ནི། རྣམ་སྨིན་གྱི་འབྲས་བུ་དེ་མ་བསྒྲིབས་ལ་ལུང་དུ་མ་
བསྟན་པའི་ཆོས་ཡིན་གྱི། དགེ་བ་མ་ཡིན་ཏེ། དགེ་རྩ་ཆད་པའི་རྒྱུད་ལའང་ཡོད་པའི་
ཕྱིར། ཉོན་མོངས་ཅན་མ་ཡིན་ཏེ། ཉོན་མོངས་སྤངས་པའི་རྒྱུད་ལའང་ཡོད་པའི་ཕྱིར།
དེ་ཙམ་ནི་ཕྱིའི་འབྱུང་བ་ལའང་ཡོད་པས་དེ་གཅོད་པའི་ཕྱིར་སེམས་ཅན་གྱི་རྒྱུད་ཀྱིས་བསྡུས་
པའི་ཆོས་སུ་བརྗོད་དོ། །རྒྱུ་མཚན་དེ་གཉིས་ཙམ་རྒྱས་བྱུང་གི་དབང་པོ་དང་རྒྱུ་མཐུན་ལས་
བྱུང་བ་ལའང་ཡོད་པས་དེ་གཅད་པའི་ཕྱིར་དགེ་མི་དགེའི་ལུང་དུ་བསྟན་པ་ལས་བྱུང་ངོ་ཞེས་
བརྗོད་དོ། །དེ་ཙམ་ཏིང་ངེ་འཛིན་གྱིས་རྒྱས་པའི་དབང་པོའི་འབྱུང་བ་དང་ཏིང་ངེ་འཛིན་ལས་
71

སྤྲུལ་སེམས་ལའང་ཡོད་པས་དེ་གཅད་པའི་ཕྱིར་དགེ་བ་དང་མི་དགེ་བ་ལས་དུས་ཕྱིས་ལས་ཀྱི་
ནུས་པ་སྨིན་ནས་འབྱུང་བར་སྨོན་པ་ཡིན་ནོ། །དེ་ནི་ལས་ཀྱི་རྣམ་སྨིན་ཀྱང་ཡིན་ལ། འབྲས་
བུའང་ཡིན་པའི་ཕྱིར་རྣམ་སྨིན་གྱི་འབྲས་བུའོ། །མཚན་གཞི་ནི་རྣམ་སྨིན་སྐྱེས་ཐམས་ཅད་དོ། །
རྒྱུ་མཐུན་གྱི་འབྲས་བུའི་མཚན་ཉིད་ནི་རང་གི་རྒྱུ་དང་རིས་འདྲ་བར་ཕྱིས་སྐྱེས་པའོ། །མཚན་
གཞི་ནི་དང་པོ་འཕགས་པ་མ་གཏོགས་པའི་འདུས་བྱས་ཐམས་ཅད་དོ། །དེའང་ཟག་བཅས་ལ་
ནི་ངོ་བོ་དང་། རིས་དང་། ས་འདྲ་བ་ཡིན་ལ། དེ་ལའང་ཀུན་འགྲོས་བསྐྱེད་པ་ནི་ས་
དང་ཉོན་མོངས་ཅན་དུ་འདྲ་ལ། སྐལ་མཉམ་གྱིས་བསྐྱེད་པ་ནི་ས་དང་རྣམ་པ་འདྲའོ། །ཟག་
མེད་ལ་ནི་ངོ་བོ་ཙམ་འདྲ་བ་ཡིན་ནོ། །བྲལ་བའི་འབྲས་བུའི་མཚན་ཉིད་ནི་བློ་ཡིས་ཏེ་ཤེས་རབ་
ཀྱི་སྟོབས་ཀྱིས་སྤང་བྱ་ཟག་བཅས་ཟད་པའོ། །མཚན་གཞི་ནི་བརྟགས་འགོག་ཉིད་དོ། །
སྐྱེས་བུའི་བྱེད་འབྲས་ལ་བསྐྱེད་པའི་སྐྱེས་བུའི་བྱེད་འབྲས་དང་། ། ཐོབ་པའི་སྐྱེས་བུའི་བྱེད་
འབྲས་གཉིས། དང་པོའི་མཚན་ཉིད་ནི་རྒྱུ་གང་གི་སྟོབས་ཀྱིས་འབྲས་བུ་གང་ཞིག་རྒྱུ་དེ་
ལས་ལྷན་ཅིག་གམ། དེ་མ་ཐག་གམ། ཕྱིས་ནས་ཀྱང་སྐྱེས་པའི་འབྲས་བུ་དེ་ནི་སྐྱེས་
བུའི་བྱེད་པ་ལས་སྐྱེས་པའི་འབྲས་བུ་ཞེས་བྱ་སྟེ། སྐྱེས་བུའི་བྱེད་པ་ལས་སྐྱེས་པ་དང་འདྲ་
བར་རྒྱུ་ཡིས་བྱ་བ་བྱས་ཏེ་བྱུང་བས་ན་དེ་སྐད་ཅེས་བྱ་སྟེ། སྨན་ནག་པོར་བྱ་རོག་རྐང་ཟེར་
བ་ལྟ་བུའོ། །མཚན་གཞི་ནི་རྒྱུ་ལས་དེ་ལྟར་འབྱུང་བའི་འདུས་བྱས་ཐམས་ཅད་དོ། །དབྱེ་ན་
གསུམ། སྐྱེས་པའི་སྐྱེས་བུའི་བྱེད་འབྲས་དེ་མ་ཐག་ཏུ་འབྱུང་བ་ནི་ས་འོག་མའི་སྦྱོར་བའི་
སེམས་ཀྱིས་ས་གོང་མའི་ཏིང་ངེ་འཛིན་དང། འཇིག་རྟེན་ཆོས་མཆོག་གི་དེ་མ་ཐག་ཏུ་མཐོང་
ལམ་འབྱུང་བ་ལྟ་བུའོ། །དེ་མ་ཐག་ནི་རྒྱུ་འབྲས་བར་མ་ཆད་པའི་དོན་ཏོ། །ཅིག་ཅར་དུ་
འབྱུང་བ་ནི་ལྷན་ཅིག་འབྱུང་བའི་རྒྱུ་ལས་འབྲས་བུ་འབྱུང་བ་ལྟ་བུའོ། །ཁ་ཅིག་ནི་རྒྱུ་འབྲས་
བར་ཆོད་པ་ལས་ཀྱང་འབྱུང་སྟེ། ཞིང་པ་རྣམས་ཀྱི་ལོ་ཏོག་ལྟ་བུའོ། །གཉིས་པ་ལམ་གྱིས་
སོ་སོར་བརྟགས་འགོག་ཐོབ་པ་ནི་ཐོབ་པ་ཙམ་ལས་བྱེད་པས་སྐྱེས་པ་མིན་ནོ། །བདག་འབྲས་
ཀྱི་མཚན་ཉིད་ནི་འབྲས་བུ་སྔ་ན་རྒྱུ་དོན་མེད་དུ་ཐལ་བས་རྒྱུ་ལ་ལྟོས་ནས་སྔོན་བྱུང་བ་མ་ཡིན་
པའི་འདུས་བྱས་གསར་དུ་སྐྱེས་པ་རྒྱུ་དང་དུས་མཉམ་པ་དང་། ཕྱིས་འབྱུང་བ་ཐམས་ཅད་ནི་
འདུས་བྱས་ཐམས་ཅད་ཀྱི་བདག་པོའི་འབྲས་བུ་ཡིན་ནོ། །ཁོ་ན་ཞེས་སྨོས་པས་ནི་འདུས་
མ་བྱས་བཅད་དེ། དེ་ལ་བདག་འབྲས་མི་འཐད་པའི་ཕྱིར། མཚན་གཞི་ནི་རང་རྒྱུ་ལས་ལྷན་
72

ཅིག་གམ་ཕྱིས་འབྱུང་བའི་འདུས་བྱས་ཐམས་ཅད་དོ། །འོ་ན། སྐྱེས་བུའི་བྱེད་འབྲས་དང་
ཁྱད་པར་མེད་འགྱུར་རོ་ཞེ་ན། སྐྱེས་བུའི་བྱེད་འབྲས་ནི་བྱེད་པ་པོ་ཁོ་ནའི་འབྲས་བུ་ཡིན་ལ།
བདག་འབྲས་ནི་རང་སྐྱེ་བ་ལ་གེགས་མི་བྱེད་པ་ཐམས་ཅད་ཀྱི་འབྲས་བུ་ཡིན་ནོ། །ཞེས་བྱེ་སྨྲའི་
ལན་ཏོ། །གཞན་དག་ནི་བདག་འབྲས་སྤྱི་དང་སྐྱེས་བུའི་བྱེད་འབྲས་བྱེ་བྲག་ཡིན་ནོ་གསུང་། །
གསུམ་པ་དེ་གཉིས་ཀྱི་ཐུན་མོང་གི་ཆོས་བཤད་པ་ལ་གཉིས། འབྲས་བུ་འཛིན་འབྱིན་
གྱི་དུས། དངོས་པོ་གང་རྒྱུ་དུས་སྐྱེད་པའོ། །
དང་པོ་ནི། བྱེད་རྒྱུ་ལས་གཞན་པའི་རྒྱུ་ལྔ་པོ་ནི་དུས་གསུམ་ལས་ད་ལྟ་བ་ཁོ་ནར་
འབྲས་བུ་ས་བོན་ནམ་ནུས་པའི་ཚུལ་དུ་འཛིན་པ་ཡིན་ནོ། །དེ་ལ་འཛིན་པའི་དོན་ནི་འབྲས་
བུ་སྐྱེད་པའི་ནུས་པ་མཐུ་ཅན་དང་། འབྱིན་པ་ནི་འབྲས་བུ་དངོས་སུ་སྐྱེད་པའོ། །འདས་
པ་བཟུང་ཟིན་པ་དང༌། མ་འོངས་པ་མ་སྐྱེས་པའི་ཕྱིར་འཛིན་པའི་ནུས་པ་མེད་དོ། འོ་ན།
འབྲས་བུ་འབྱིན་ཚུལ་ཇི་ལྟར་ཞེ་ན། ལྷན་མཚུངས་ཀྱི་རྒྱུ་གཉིས་ནི་འབྲས་བུ་འཛིན་འབྱིན་
དུས་མཉམ་པས་འབྲས་བུ་ད་ལྟར་དུ་རབ་ཏུ་འབྱིན་པའམ་སྐྱེད་པར་བྱེད་པ་ཡིན་ཏེ། རྒྱུ་ད་ལྟར་
དུ་གྲུབ་ཙམ་ན་འབྲས་བུ་འབྱུང་བས་སོ། །ད་ལྟར་གྱི་རྒྱུ་དང་འདས་པའི་རྒྱུས་འབྲས་བུ་འབྱིན་
པ་ནི་སྐལ་མཉམ་དང་ཀུན་འགྲོ་དག་ཡིན་ཏེ། ད་ལྟར་གྱི་རྒྱུས་འབྱིན་པ་ནི་མཇུག་ཐོག་དེ་མ་
ཐག་ཏུ་འབྱིན་པ་ཡིན་ལ། འདས་པས་འབྱིན་པ་ནི་བར་ཆོད་པ་དག་ཡིན་གྱི། དུས་མཉམ་
པར་བྱིན་པ་མེད་དེ། འདི་དག་གི་འབྲས་བུ་རྒྱུ་མཐུན་གྱི་འབྲས་བུ་ཡིན་ན། དེ་ནི་རིས་འདྲ་
སྔ་ཕྱིར་འདོད་པའི་ཕྱིར་རོ། །རྣམ་པར་སྨིན་པའི་རྒྱུ་གཅིག་པུ་ནི་འདས་པ་ཁོ་ནས་འབྲས་བུ་
འབྱིན་པར་འགྱུར་གྱི། དུས་མཉམ་པ་དང་དེ་མ་ཐག་ཏུ་འབྱིན་པ་ནི་མེད་དོ། ། དེ་
གཉིས་པ་དངོས་པོ་གང་རྒྱུ་དུས་སྐྱེད་པ་ནི། རྒྱུ་དུ་ཞིག་གིས་འབྲས་བུ་གང་ཞིག་སྐྱེད་
ཅེ་ན། སྤྱིར་འབྲས་བུ་ལ་མཚུངས་ལྡན་སེམས་ལས་སེམས་བྱུང་དང་དེ་མ་ཡིན་པ་གཉིས་སུ་
ངེས་ཤིང་། དེ་ལས་ཀྱང་དང་པོ་མཚུངས་ལྡན་ལ་དབྱེ་ན། ཉོན་མོངས་ཅན་དང་། རྣམ་
སྨིན་སྐྱེས་དང་། དང་པོ་འཕགས་པ་མ་ཡིན་པའི་མཚུངས་ལྡན་འདུས་བྱས་ལྷག་མ་རྣམས་
དང༌། དང་པོ་འཕགས་པ་སྟེ་ཟག་མེད་སྐད་ཅིག་དང་པོ་དང་བཞི་ཡོད་དོ། །དེ་དག་ཀྱང་
རིམ་པ་བཞིན་དུ་དང་པོ་མཚུངས་ལྡན་གྱི་སེམས་སེམས་བྱུང་ཉོན་མོངས་ཅན་མི་དགེ་བ་དང་
སྒྲིབ་པ་ནི་རྣམ་སྨིན་གྱི་རྒྱུ་མ་གཏོགས་པ་ལྷག་མ་ལྔ་ལས་སྐྱེ་སྟེ། རྣམ་སྨིན་གྱི་རྒྱུ་ལས་མི་སྐྱེ

བ་ནི་ཉོན་མོངས་ཅན་རྣམ་སྨིན་གྱི་རྒྱུའི་འབྲས་བུ་ལ་མི་རིགས་ཏེ། དེ་ཡིན་ན་ལུང་མ་བསྟན་
ཡིན་དགོས་པའི་ཕྱིར། གཉིས་པ་རྣམ་པར་སྨིན་པ་ལས་སྐྱེས་པའི་འབྲས་བུ་རྣམས་ནི་ཀུན་
འགྲོའི་རྒྱུ་མ་གཏོགས་པ་ལྷག་མ་ལྔ་ལས་སྐྱེ་སྟེ། ཀུན་འགྲོ་ལས་མི་སྐྱེ་བ་ནི་ཉོན་མོངས་ཅན་
མིན་པའི་ཕྱིར། གསུམ་པ་ཉོན་མོངས་ཅན་དང་། རྣམ་སྨིན་སྐྱེས་དང་། དང་པོ་འཕགས་པ་
ལས་གཞན་པའི་མ་བསྒྲིབས་ལུང་མ་བསྟན་སྤྱོད་ལམ་པ་དང་། བཟོའི་གནས་པ་དང་། སྤྲུལ་
སེམས་གསུམ་དང་། དགེ་བ་རྣམས་ནི་རྣམ་སྨིན་དང་ཀུན་འགྲོའི་རྒྱུ་དེ་གཉིས་མ་གཏོགས་
པའི་ལྷག་མ་བཞི་ལས་སྐྱེས་སྟེ། དེ་གཉིས་ལས་མི་སྐྱེ་བ་ནི་རིག་པ་གང་ཞིག །རྣམ་སྨིན་
སྐྱེས་དང་ཉོན་མོངས་ཅན་མིན་པའི་ཕྱིར། བཞི་པ་དང་པོ་འཕགས་པ་ནི་སྡུག་བསྔལ་ལ་ཆོས་
ཤེས་པའི་ཟག་མེད་སྐད་ཅིག་དང་པོ་སྟེ། །དེའི་སེམས་དང་སེམས་ལས་བྱུང་བ་རྣམས་ནི་རྣམ་
སྨིན་དང་། ཀུན་འགྲོའི་རྒྱུ་དེ་གཉིས་དང་། སྐལ་མཉམ་གྱི་རྒྱུ་མ་གཏོགས་ལྷག་མ་གསུམ་
ལས་སྐྱེས་ཏེ། དང་པོ་གཉིས་ལས་མི་སྐྱེ་བ་ནི་འདི་དགེ་བ་ཡིན་པའི་ཕྱིར་དང་། སྐལ་མཉམ་
ལས་མི་སྐྱེ་བ་ནི་ཆོས་མཆོག་མན་ཆད་ཟག་བཅས་ཡིན་པས་རིས་འདྲ་སྔོན་དུ་མ་སོང་བའི་ཕྱིར།
དེ་དག་ནི་སེམས་དང་སེམས་ལས་བྱུང་བའི་དབང་དུ་བྱས་པ་ཡིན་ནོ། །སེམས་ལས་མ་བྱུང་
བའི་གཟུགས་ཐམས་ཅད་དང་མི་ལྡན་པའི་འདུ་བྱེད་ནི་བེམ་པོ་ཡིན་པས་མཚུངས་ལྡན་གྱི་རྒྱུད་
མ་གཏོགས་ལ། གཞན་རྣམས་དེ་བཞིན་དུ་སྡེ་ཚན་བཞིར་ཕྱེ་ནས་སྦྱར་བར་བྱའོ། །དེ་
ལ་སྐལ་མཉམ་གྱི་རྒྱུ་མ་གཏོགས་པའི་གཟུགས་ནི་ཟག་མེད་སྡོམ་པའི་སྐད་ཅིག་དང་པོར་
བཞག་གོ །ཉོན་མོངས་ཅན་ནི་སྡོམ་མིན་གྱི་རྣམ་པར་རིག་བྱེད་མིན་པའི་གཟུགས་སོ། །རྣམ་
· སྨིན་སྐྱེས་ནི་དབང་པོའི་ཚོགས་པ་ན་ཡོད་པའི་གཟུགས་སོ། །ལྷག་མ་ནི་ཕྱིའི་གཟུགས་དང་
ཐོབ་པ་ལ་སོགས་པའོ། །
གཉིས་པ་རྐྱེན་བཤད་པ་ལ། བསྟན། བཤད་གཉིས་ལས།
དང་པོ་མདོར་བསྟན་པ་ནི། རྐྱེན་ནི་བཞི་པོ་དག་ཏུ་མདོ་ལས་གསུངས་སོ། །གང་
ཞེ་ན། རྒྱུའི་རྐྱེན་དང་། དེ་མ་ཐག་རྐྱེན་དང་། དམིགས་རྐྱེན་དང༌། བདག་པོའི་
རྐྱེན་ཉིད་དོ། །
གཉིས་པ་རྒྱས་བཤད་ལ་བཞི། རྐྱེན་སོ་སོའི་མཚན་ཉིད། རྐྱེན་གང་འབྲས་བུ་
དུས་གསུམ་པ་གང་ལ་བྱ་བ་བྱེད། དངོས་པོ་གང་རྐྱེན་དུས་སྐྱེད། དེ་མ་ཐག་པའི་རྐྱེན་

རྒྱས་པས་བཤད་པའོ། །
དང་པོ་ནི། རྒྱུའི་རྐྱེན་ཞེས་བཤད་ན། དེ་གང་ཞེ་ན། རྒྱུའི་རྐྱེན་ཞེས་བྱ་བ་ནི་
བྱེད་རྒྱུ་མ་གཏོགས་པའི་རྒྱུ་ལྔ་པོ་ཅི་རིགས་པ་ཡིན་ཏེ། དེ་དག་གིས་རང་གི་འབྲས་བུ་སྐྱེད་
པ་ལ་ཕན་འདོགས་པའི་ཕྱིར། མཚན་གཞི་ནི་འདུས་བྱས་ཐམས་ཅད་དོ། །སེམས་དང་
སེམས་ལས་བྱུང་བ་སྐྱེས་པ་རྣམས་ནི་མཚུངས་པ་དེ་མ་ཐག་རྐྱེན་ཡིན་གྱི། ལྡན་མིན་འདུ་བྱེད་
དང་གཟུགས་ཅན་རྣམས་མ་ཡིན་ཏེ། རྒྱུ་འབྲས་དུས་མི་མཉམ་པར་འཆོལ་བར་གནས་པའི་
ཕྱིར་ཏེ། འདོད་པའི་གཟུགས་ཀྱི་མཇུག་ཐོབ་ཏུ་ཁོ་རང་དང་། བསམ་གཏན་གྱི་གཟུགས་
དང༌། ཟག་མེད་འབྱུང་བའི་ཕྱིར་དང་། གཟུགས་ཅན་གཅིག་མ་འགགས་པར་གཉིས་པ་
འབྱུང་བའི་ཕྱིར་དང་། རྒྱུ་མང་པོ་ལས་འབྲས་བུ་ཉུང་ངུ་དང་། རྒྱུ་ཉུང་ངུ་ལས་འབྲས་བུ་
ཆེན་པོ་འབྱུང་བའི་ཕྱིར། དེ་དག་སྐྱེས་པའང་འདས་པ་དང་ད་ལྟར་བ་ཡིན་གྱི། མ་འོངས་པ་
མ་ཡིན་ཏེ། མ་འོངས་པ་ལ་གོ་རིམ་མེད་པའི་ཕྱིར། སེམས་སེམས་བྱུང་སྐྱེས་པ་ཐམས་ཅད་
ཡིན་ནམ་ཞེ་ན། དགྲ་བཅོམ་པ་ཐ་མའི་སེམས་སེམས་བྱུང་སྐྱེས་པ་མ་གཏོགས་ཏེ། སེམས་
ཕྱི་མ་གཞན་རྗེས་སུ་འབྲེལ་བ་མེད་པའི་ཕྱིར། ཅིའི་ཕྱིར་མཚུངས་པ་དེ་མ་ཐག་པའི་རྐྱེན་
ཞེས་བྱ་ཞེ་ན། མཉམ་པས་ན་མཚུངས་པ་དང་། རིས་མཐུན་གཞན་གྱིས་བར་མ་ཆོད་
པས་ན་དེ་མ་ཐག་པ། རྐྱེན་ཡིན་པས་ན་དེ་སྐད་ཅེས་བྱའོ། །དམིགས་བསལ་ཆོས་གཞན་
གྱིས་བར་མ་ཆོད་པ་ནི་མ་ཡིན་ཏེ། འགོག་པ་ལ་སྙོམས་པར་འཇུག་སེམས་དང་། དེ་
ལས་ལྡང་སེམས་ཀྱི་བར་དུ་ཆོས་གཞན་གྱིས་ཆོད་ཀྱང་། འཇུག་སེམས་དེ་ལྡང་སེམས་ཀྱི་དེ་
མ་ཐག་རྐྱེན་ཡིན་པ་བཞིན་ནོ། །དམིགས་པའི་རྐྱེན་ནི་ཆོས་རྣམས་ཐམས་ཅད་ཡིན་ཏེ། རང་
ལ་དམིགས་པའི་རྣམ་ཤེས་ཀྱི་ཡུལ་དུ་རུང་བའི་ཕྱིར། བྱེད་རྒྱུ་ཞེས་བྱ་བ་ནི་བདག་པོའི་རྐྱེན་
དུ་བཤད་དེ། སྐྱེ་བ་ཐམས་ཅད་ལ་གེགས་མི་བྱེད་པར་འབྲས་བུ་མང་བའི་ཕྱིར།
གཉིས་པ་ནི། རྐྱེན་བཞི་པོ་དེས་འབྲས་བུ་དུས་གསུམ་པ་གང་ལ་བྱ་བ་བྱེད་ཅེ་ན།
ལྷན་མཚུངས་ཀྱི་རྒྱུ་གཉིས་པོ་དེ་དག་གིས་འབྲས་བུ་འགག་པ་ལ་མངོན་དུ་ཕྱོགས་པ་ད་ལྟར་བ་
ལ་བྱ་བ་བྱེད་དེ། རྒྱུ་འབྲས་དུས་མཉམ་པའི་ཕྱིར། སྐལ་མཉམ། ཀུན་འགྲོ། རྣམ་
སྨིན་གྱི་རྒྱུ་གསུམ་པོས་ནི་འབྲས་བུ་སྐྱེ་བ་ལ་མངོན་དུ་ཕྱོགས་པ་མ་འོངས་པ་ལ་བྱ་བ་བྱེད་དེ།
སྔ་མ་གཉིས་པོས་རང་གི་མཇུག་ཐོག་དེ་མ་ཐག་ཏུ་འབྲས་བུ་སྐྱེད་པར་བྱེད། ཕྱི་མས་ནི་ཕྱིས

ཙ་ན་འབྲས་བུ་སྐྱེད་པའི་ཕྱིར། རྒྱུའི་རྐྱེན་དེ་ལས་གཞན་པ་ཡི་དེ་མ་ཐག་རྐྱེན་དང་དམིགས་
རྐྱེན་དག་ནི་སྔར་གྱི་དེ་ལས་བཟློག་པ་འབྲས་བུ་སྐྱེ་བ་མ་འོངས་པ་དང་། འབྲས་བུ་འགག་
པ་ད་ལྟར་བ་ལ་རིམ་པ་བཞིན་བྱ་བ་བྱེད་པ་ཡིན་ཏེ། དེ་མ་ཐག་རྐྱེན་ནི་སྐབས་འབྱེད་པའི་
ཕྱིར་དང་། དམིགས་རྐྱེན་ནི་སེམས་སེམས་བྱུང་གིས་འཛིན་པའི་ཕྱིར། །
གསུམ་པ་ནི། དངོས་པོ་གང་རྐྱེན་དུས་སྐྱེད་ཅེ་ན། རྐྱེན་བཞི་པོ་ཡིས་སེམས་
དང་སེམས་བྱུང་རྣམས་སྐྱེད་པར་བྱེད་དེ། བྱེད་རྒྱུ་མ་གཏོགས་པའི་རྒྱུ་ལྔ་ཅི་རིགས་པས་རྒྱུའི་
རྐྱེན་དང་། སེམས་སེམས་བྱུང་སྔ་མས་མཚུངས་པ་དེ་མ་ཐག་པའི་རྐྱེན་དང་། ཡུལ་ལྔའམ་
ཆོས་ཐམས་ཅད་ཀྱིས་དམིགས་རྐྱེན་དང་། རང་མ་གཏོགས་པས་བདག་རྐྱེན་བྱས་པ་ལས་
སྐྱེ་བའི་ཕྱིར། དམིགས་རྐྱེན་མ་གཏོགས་པའི་རྐྱེན་གསུམ་གྱིས་ནི་འདུ་ཤེས་མེད་པ་དང་
འགོག་པའི་སྙོམས་པར་འཇུག་པ་གཉིས་པོ་དག་སྐྱེད་པ་ཡིན་ལ། མཚུངས་པ་དེ་མ་ཐག་
པའི་རྐྱེན་གྱིས་སྐྱེད་དེ། དེ་མངོན་པར་འདུ་བྱེད་པ་སྙོམས་པར་འཇུག་སེམས་ལ་རག་ལས་
པའི་ཕྱིར། གཞན་གཉིས་པོའི་སྒྲུབ་བྱེད་འདྲ། སེམས་སེམས་བྱུང་དང་སྙོམས་འཇུག་
གཉིས་ཀྱི་ལྷག་མ་གཞན་ལྡན་མིན་འདུ་བྱེད་དང་། གཟུགས་ཅན་རྣམས་ནི་རྒྱུའི་རྐྱེན་དང་
བདག་པོའི་རྐྱེན་གཉིས་པོ་དག་ལས་སྐྱེ་བ་ཡིན་གྱི།། མཚུངས་པ་དེ་མ་ཐག་པ་དང་དམིགས་
རྐྱེན་ལས་སྐྱེ་བ་མིན་ཏེ། མངོན་པར་འདུ་བྱེད་པ་སེམས་ལ་རག་མ་ལས་པའམ་བེམ་པོ་ཡིན་
པའི་ཕྱིར། དེས་ན་རྐྱེན་བཞི་པོ་དེར་གྲངས་ངེས་ཀྱི། དབང་ཕྱུག་དང་། ལ་སོགས་
པ་གཙོ་བོ་དང་རྒྱུན་རྟག་པ་ལས་སྐྱེ་བ་མིན་ཏེ། དངོས་པོ་རྣམས་རིམ་གྱིས་སྐྱེ་བ་དང་། སོགས་
པ་རེས་འགའ་སྐྱེ་བ་ཡིན་པའི་ཕྱིར། གཞན་ནི་གཉིས་པོ་དག་ལས་སྐྱེ། །ཞེས་གཟུགས་
ཅན་རྣམས་རྒྱུའི་རྐྱེན་དང་བདག་རྐྱེན་ལས་སྐྱེ་བར་བཤད་ན་། གཟུགས་ཅན་ལ་འབྱུང་བ་དང་
འབྱུང་གྱུར་གཉིས་སུ་ངེས་པས། འབྱུང་བས་འབྱུང་བ་གཞན་དང་། འབྱུང་གྱུར་གྱིས་
འབྱུང་བ་དང་། འབྱུང་འགྱུར་གཞན་གྱིས་རྒྱུ་རྐྱེན་དང་བདག་རྐྱེན་བྱེད་ཚུལ་ཇི་ལྟ་བུ་ཡིན་ཞེ་
ན། འབྱུང་བས་འབྱུང་བ་དེའི་རྒྱུ་ལྷན་ཅིག་འབྱུང་བ་དང་སྐལ་མཉམ་གྱི་རྒྱུ་རྣམ་པ་གཉིས་
བྱེད་དེ། འབྱུང་བས་རང་དང་དུས་མཉམ་པའི་འབྱུང་བ་དེའི་ལྷན་ཅིག་འབྱུང་བའི་རྒྱུ་དང༌།
འབྱུང་བ་སྔ་མས་འབྱུང་བ་ཕྱི་མའི་སྐལ་མཉམ་གྱི་རྒྱུ་བྱེད་པའི་ཕྱིར། ཀུན་འགྲོའི་རྒྱུ་མི་བྱེད་
དེ། ཉོན་མོངས་ཅན་མ་ཡིན་པའི་ཕྱིར། རྣམ་སྨིན་གྱི་རྒྱུ་མི་བྱེད་དེ། དགེ་མི་དགེ་གང་ཡང་མ་

ཡིན་པའི་ཕྱིར། མཚུངས་ལྡན་གྱི་རྒྱུ་མི་བྱེད་དེ། བེམ་པོ་ཡིན་པའི་ཕྱིར། འབྱུང་བ་དག་གིས་
འབྱུང་བ་ལས་གྱུར་པའི་གཟུགས་སྐྱེད་ན་རྒྱུ་རྐྱེན་བྱེད་ཚུལ་དཔྱད་མི་དགོས་ལ། བྱེད་རྒྱུས་
བདག་རྐྱེན་བྱེད་ཚུལ་རྣམ་པ་ལྔ་ཡོད་དེ། འབྱུང་བས་འབྱུང་གྱུར་གྱི་སྐྱེ་བའི་རྒྱུ། གནས་
པའི་རྒྱུ། མཐུན་པའི་རྒྱུ། རྟེན་པའི་རྒྱུ། འཕེལ་བའི་རྒྱུ་བྱེད་པའི་ཕྱིར། རྟགས་རིམ་
བཞིན་གྲུབ་སྟེ། འབྱུང་བས་འབྱུང་གྱུར་གསར་དུ་སྐྱེད་པའི་ཕྱིར། འབྱུང་བས་འབྱུང་གྱུར་
རྒྱུན་མི་འཆད་པར་བྱེད་པའི་ཕྱིར། འབྱུང་གྱུར་དེ་འབྱུང་བ་འཕེལ་འགྲིབ་ཀྱི་རྗེས་སུ་མཐུན་
པར་བྱེད་པའི་ཕྱིར། འབྱུང་གྱུར་དེ་འབྱུང་བ་དོན་གཞན་ལ་བརྟེན་པའི་ཕྱིར། འབྱུང་བས་
འབྱུང་གྱུར་གོང་ནས་གོང་དུ་འཕེལ་བར་བྱེད་པའི་ཕྱིར། འབྱུང་བ་ལས་གྱུར་པས་འབྱུང་གྱུར་
སྐྱེད་ན། ལྷན་ཅིག་འབྱུང་བ་དང་། སྐལ་མཉམ་དང་། རྣམ་སྨིན་གྱི་རྒྱུ་རྣམ་པ་གསུམ་ཡིན་
ཏེ། དེ་ལ་ལྷན་ཅིག་འབྱུང་རྒྱུ་འབྱུང་བཞིའི་ཚོགས་པ་གཅིག་ལས་སྐྱེས་པའི་བསམ་གཏན་
དང༌། ཟག་མེད་ཀྱི་སྡོམ་པའི་སྤོང་བདུན་ཕན་ཚུན་རྒྱུ་བྱེད། སྐལ་མཉམ་ནི་གཟུགས་ཀྱིས་
བསྡུས་པའི་དགེ་བ་སོགས་ཀྱི་རིས་འདྲ་སྔ་ཕྱི་དང་། རྣམ་སྨིན་གྱི་རྒྱུ་ནི་རིག་བྱེད་དང༌། རིག་
བྱེད་མ་ཡིན་པའི་དགེ་བ་ཟག་བཅས་དང་། མི་དགེ་བས་མཐོ་རིས་དང་། ངན་སོང་གི་
མིག་སོགས་དང་། ལུས་སྐྱེས་པ་ལྟ་བུ་ཡིན་པའི་ཕྱིར། འབྱུང་གྱུར་གྱིས་འབྱུང་བ་རྣམས་
ཀྱི་རྒྱུ་བྱེད་ན་རྣམ་སྨིན་གྱི་རྒྱུ་དེ་རྣམ་པ་གཅིག་པུ་ཡིན་ཏེ། ཚེ་འདིའི་དགེ་མི་དགེའི་རྣམ་པར་
རིག་བྱེད་ལས་ཕྱི་མའི་རྣམ་སྨིན་སྐྱེས་ཀྱི་དབང་པོའི་ཚོགས་པ་ན་ཡོད་པའི་འབྱུང་བ་དེ་འབྱུང་
བའི་ཕྱིར།
བཞི་པ་དེ་མ་ཐག་པའི་རྐྱེན་རྒྱས་པར་བཤད་པ་ལ་གསུམ། སེམས་བཅུ་གཉིས་སུ་དབྱེ་
བ་དང་། ཉི་ཤུར་དབྱེ་བ་དང་། བཅུ་གཉིས་པོ་གང་ལས་གང་གསར་དུ་རྙེད་དཔྱད་པའོ། །
དང་པོ་ལ། དངོས་དང་། རྐྱེན་དང་རྐྱེན་ཅན་སྦྱར་བའོ། །
སེམས་དང་སེམས་བྱུང་སྐྱེས་པ་རྣམས། །ཞེས་སོགས་བཤད་ན། སེམས་དེ་ལ་
དུ་ཡོད་ཅེ་ན། སེམས་དེ་ལ་བཅུ་གཉིས་ཡོད་དེ། འདོད་པ་ན་ཡིད་དགེ་བ་དང༌། མི་དགེ་བ་
དང༌། བསྒྲིབས་ལུང་མ་བསྟན་པ་དང་། མ་བསྒྲིབས་ལུང་མ་བསྟན་པ་བཞི་དང་། གཟུགས་
དང་གཟུགས་མེད་པ་དག་ན་མི་དགེ་བ་ལས་གཞན་གསུམ་གསུམ་དང་། ཟག་མེད་ལ་སློབ་མི་
སློབ་གཉིས་སུ་ཡོད་པའི་ཕྱིར།

གཉིས་པ་རྐྱེན་དང་རྐྱེན་ཅན་སྦྱར་བ་ནི། སེམས་གང་གི་མཇུག་ཐོག་ཏུ་མཚུངས་པ་
དེ་མ་ཐག་པའི་རྐྱེན་ཅན་གྱི་སེམས་དུ་འབྱུང་ཞེ་ན། ཚེའམ་གནས་སྐབས་བརྒྱད་ཀྱི་སྒོ་ནས་
ཤེས་པར་བྱ་བ་ཡིན་པས། ཚེ་བརྒྱད་ནི་རྒྱུན་གྱི་ཚེ། ས་མཚུངས་ཀྱི་ཚེ། ཉིང་མཚམས་
སྦྱོར་བའི་ཚེ། སྙོམས་པར་འཇུག་པའི་ཚེ། སྙོམས་འཇུག་ལས་ལྡང་བའི་ཚེ། སྙོམས་
འཇུག་ཉོན་མོངས་ཅན་གྱིས་གཟིར་བའི་ཚེ། སྤྲུལ་པ་ལ་འཇུག་པའི་ཚེ། སྤྲུལ་པ་ལས་ལྡང་
བའི་ཚེའོ། །དང་པོ་རྒྱུན་གྱི་ཚེ་ནི། རིས་འདྲ་སྔ་མ་ལས་ཕྱི་མ་འབྱུང་བ་དགེ་སེམས་ལས་
དགེ་སེམས་འབྱུང་བ་ལྟ་བུའོ། །གཉིས་པ་ས་མཚུངས་ཀྱི་ཚེ་ནི། རིས་མི་གཅིག་ཀྱང་ས་གཅིག་
པས་གཞན་ཡང་འབྱུང་བ་སྟེ། འདོད་པའི་ས་པའི་དེ་མ་ཐག་པ་ལས་རང་གི་ས་པའི་འདོད་པའི་
སྤྲུལ་སེམས་མ་གཏོགས་པ་དགེ་བ་ལ་སོགས་ཐམས་ཅད་འབྱུང་བ་ལྟ་བུའོ། །གསུམ་པ་ཉིང་
མཚམས་སྦྱོར་བའི་ཚེ་ནི། འཆི་སྲིད་ནས་བར་སྲིད། བར་སྲིད་ནས་སྐྱེ་སྲིད་དུ་ཉིང་མཚམས་
སྦྱོར་བ་སྟེ། དེའང་འཆི་སེམས་ནི་ཟག་མེད་གཉིས་དང་། དགེ་བ་སྦྱོར་བྱུང་དང་། བཟོའི་
གནས་པ་དང་། སྤྲུལ་སེམས་མ་གཏོགས་པའི་སྐྱེས་ཐོབ་དགེ་བ་སྟེ་དགེ་བའི་ས་མང་བཅུ་ལྟ་
བུ་དང་། མི་དགེ་བ་དང་འཇིག་ལྟ་ལྟ་བུ་བསྒྲིབས་ལུང་མ་བསྟན་དང་། དབང་ཤེས་ལྟ་
བུ་ས་དང་། སྤྱོད་ལམ་པ་ཅི་རིགས་པ་ཡིན་ལ། སྐྱེས་སེམས་ནི་གང་དུ་སྐྱེས་པའི་ས་པ་
དེའི་ཉོན་མོངས་ཅན་གྱི་སེམས་ཡིན་པའི་ཕྱིར་འོག་མ་ནས་གོང་མར་སྐྱེས་ན་འཆི་སེམས་སྐྱེས་
ཐོབ་དགེ་བ་དང་། མ་བསྒྲིབས་ལུང་མ་བསྟན་དང་། སྐྱེས་སེམས་བསྒྲིབས་ལུང་མ་བསྟན་
ཡིན་ནོ། །གོང་མ་ནས་འོག་མར་སྐྱེས་ན་འཆི་སེམས་དགེ་བ་དང་། བསྒྲིབས་པ་དང་།
མ་བསྒྲིབས་པ་བཟོ་སྤྲུལ་མ་གཏོགས་པ་དང༌། སྐྱེས་སེམས་ཉོན་མོངས་ཅན་ནོ། །རང་ས་
ནས་རང་སར་སྐྱེས་ན་འཆི་སེམས་དགེ་བ་དང༌། སྐྱེས་སེམས་གོང་དང་འདྲའོ། །སློབ་མི་སློབ་ཀྱི་
བག་མེད་གཉིས་ནི། སྐྱེ་འཆི་ཀའི་སེམས་སུ་མི་རུང་ངོ། །བཞི་པ་སྙོམས་པར་འཇུག་པའི་ཚེ་
ནི། འོག་མའི་དགེ་བ་སྦྱོར་བྱུང་ལས་གོང་མའི་དགེ་བ་སྦྱོར་བྱུང་སྐྱེ་སྟེ། འདོད་པའི་དགེ་
བ་ལས་གཟུགས་ཀྱི་དགེ་བ་ཟད་ཟག་མེད་གཉིས་འབྱུང་། གཟུགས་ཀྱི་དགེ་བ་ལས་གཟུགས་
མེད་ཀྱི་དགེ་བ་དང་ཟག་མེད་རྣམ་པ་གཉིས་འབྱུང་། གཟུགས་མེད་ཀྱི་དགེ་བ་ལས་ཟག་
མེད་རྣམ་པ་གཉིས་འབྱུང་བའི་ཕྱིར། འདོད་པའི་དགེ་བ་ལས་གཟུགས་མེད་ཀྱི་དགེ་བ་མི་
འབྱུང་སྟེ། དེ་གཉིས་རྟེན། དམིགས་པ། རྣམ་པ། གཉེན་པོ་སྟེ་རིང་བ་རྣམ་པ་བཞིས་

རིང་བའི་ཕྱིར། །ལྔ་པ་སྙོམས་འཇུག་ལས་ལྡང་བའི་ཚེ་ནི། གོང་མའི་དགེ་བ་ལས་འོག་མའི་
དགེ་བ་འབྱུང་སྟེ། ཟག་མེད་གཉིས་ལས་གཟུགས་མེད་ཀྱི་དགེ་བ་སྦྱོར་བྱུང་འབྱུང་། གཟུགས་
མེད་ཀྱི་དགེ་བ་དང་ཟག་མེད་གཉིས་ལས་གཟུགས་ཀྱི་དགེ་བ་སྦྱོར་བྱུང་འབྱུང་། དེ་དང་ཟག་
མེད་གཉིས་ལས་འདོད་པའི་དགེ་བ་སྐྱེས་ཐོབ་དང་། སྦྱོར་བྱུང་གཉིས་ཀ་འབྱུང་བའི་ཕྱིར།
དྲུག་པ་སྙོམས་འཇུག་ཉོན་མོངས་ཅན་གྱིས་གཟིར་བའི་ཚེ་ནི། གོང་མའི་བསྒྲིབས་པ་ལས་
འོག་མའི་དགེ་བ་སྐྱེ་སྟེ། གཟུགས་མེད་ཀྱི་ཉོན་མོངས་ཅན་ལས་གཟུགས་ཀྱི་དགེ་བ་འབྱུང་།
གཟུགས་ཀྱི་ཉོན་མོངས་ཅན་ལས་འདོད་པའི་དགེ་བ་སྐྱེ་བའི་ཕྱིར་ཏེ། གཟུགས་མེད་ཀྱི་ཏིང་ངེ་
འཛིན་ཉོན་མོངས་ཀྱིས་ཉམས་པ་ན་འདི་ལས་འོག་བསམ་གཏན་གྱི་དགེ་སེམས་མཆོག་ཡིན་ནོ་
སྙམ་དུ་འཕེན་པ་དྲག་པོ་བཏང་བ་ན་ཉོན་མོངས་ཅན་གྱི་ཏིང་ངེ་འཛིན་དེའི་མཇུག་ཐོག་བསམ་
གཏན་གྱི་དགེ་བར་ལྡང་བ་ལྟ་བུའོ། །དེ་བཞིན་དུ་བསམ་གཏན་ལས་ཉམས་ནས་འདོད་པའི་
དགེ་སེམས་མངོན་དུ་བྱས་པའང་འདྲའོ། །བདུན་པ་སྤྲུལ་པ་ལ་འཇུག་པའི་ཚེ་ནི། གཟུགས་ཀྱི་
དགེ་བ་སྦྱོར་བྱུང་གི་རྗེས་སུ་འདོད་པ་དང་གཟུགས་ཀྱི་སྤྲུལ་སེམས་ལུང་མ་བསྟན་གཉིས་འབྱུང་
ངོ༌། །བརྒྱད་པ་སྤྲུལ་པ་ལས་ལྡང་བའི་ཚེ་ནི། འདོད་པའི་སྤྲུལ་སེམས་ལས་གཟུགས་ཀྱི་
དགེ་བ་སྦྱོར་བྱུང་འབྱུང་ངོ་། །དོན་དེ་དག་བློ་ལ་བཞག་ནས་སེམས་གང་གི་རྗེས་ཐོག་ཏུ་སེམས་
གང་འབྱུང་སྟོན་པ་ནི། འདོད་ཁམས་པའི་སེམས་དགེ་བ་ལས་ནི་རྗེས་ཐོག་ཏུ་སེམས་དགུ་
འབྱུང་སྟེ། རྒྱུན་གྱི་ཚེ་འདོད་པའི་དགེ་བ་དང་། ས་མཚུངས་པའི་ཚེ་འདོད་པའི་མི་དགེ་
བ་དང་། བསྒྲིབས་པ་དང་། མ་བསྒྲིབས་པ་སྟེ་བཞི་དང་། སྙོམས་པར་འཇུག་པའི་ཚེ་གཟུགས་
ཀྱི་དགེ་བ་སྦྱོར་བྱུང་དང་སློབ་མི་སློབ་ཀྱི་ཟག་མེད་གཉིས་ཀྱི་སེམས་དང་། ཉིང་མཚམས་སྦྱོར་
བའི་ཚེ་ཁམས་གོང་མ་གཉིས་ཀྱི་བསྒྲིབས་པ་གཉིས་རྣམས་འབྱུང་བའི་ཕྱིར། འདོད་པའི་
དགེ་བའི་སེམས་དེ་ནི་སེམས་བརྒྱད་པོ་ཁོ་ན་ལས་འབྱུང་སྟེ། རྒྱུན་དང་ས་མཚུངས་པའི་ཚེ་རང་
སའི་བཞི་དང་། སྙོམས་འཇུག་ལས་ལྡང་བ་ན་གཟུགས་ཀྱི་དགེ་བ་སྦྱོར་བྱུང་དང་ཟག་མེད་
གཉིས་དང་། གཟིར་བའི་ཚེ་གཟུགས་ཀྱི་བསྒྲིབས་པ་ལས་སོ། །འདོད་པའི་དགེ་བའི་
སེམས་ནི་སེམས་བཅུ་པོ་དག་ལས་འབྱུང་སྟེ། རྒྱུན་དང་མཚུངས་པའི་ཚེ་རང་སའི་གཞི། ཉིང་
མཚམས་སྦྱོར་བའི་ཚེ་ཁམས་གོང་མ་གཉིས་ཀྱི་དགེ་བ། བསྒྲིབས་པ་དང་མ་བསྒྲིབས་པ་འགའ་
ཞིག་བཅས་གསུམ་གསུམ་སྟེ་དྲུག་གི་རྗེས་ལས་སོ། །འདོད་པའི་མི་དགེ་བའི་སེམས་དེ་ལས་ནི་

རང་རང་གི་ས་པའི་གཞི་ཁོ་ན་འབྱུང་སྟེ། རྒྱུན་དང་ས་མཚུངས་པའི་ཚེ་རང་གི་ས་པ་དག་གོ །
འདོད་པའི་བསྒྲིབས་ལ་ལུང་མ་བསྟན་གྱི་སེམས་ཀྱང་ཇི་ལྟར་འདོད་པའི་མི་དགེ་བའི་སེམས་
སེམས་བཅུའི་རྗེས་སུ་འབྱུང་ཞིང་། དེ་ལས་བཞི་འབྱུང་བར་བཤད་པ་དེ་བཞིན་དུ་འདིར་
ཡང་སྦྱར་བར་བྱའོ། །འདོད་པའི་མ་བསྒྲིབས་ལ་ལུང་དུ་མ་བསྟན་པའི་སེམས་ནི་སེམས་ལྟ་
དག་ལས་འབྱུང་སྟེ། རྒྱུན་དང་ས་མཚུངས་པ་ན་རང་སའི་བཞི་དང་། ། སྤྲུལ་པར་འཇུག་
པ་ན་དགེ་བ་སྦྱོར་བྱུང་ལས་སོ། །འདོད་པའི་མ་བསྒྲིབས་ལུང་མ་བསྟན་གྱི་སེམས་དེ་ལས་
ནི་མཇུག་ཐོག་ཏུ་སེམས་བདུན་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་བཞི་དང་།
སྤྲུལ་པ་ལས་ལྡང་བ་ན་གཟུགས་ཀྱི་དགེ་བ་སྦྱོར་བྱུང་དང་། ཁམས་གོང་མ་གཉིས་སུ་ཉིང་
མཚམས་སྦྱོར་བ་ན་བསྒྲིབས་པ་གཉིས་འབྱུང་བས་སོ། །གཟུགས་ཁམས་ན་སྤྱོད་པའི་སེམས་
དགེ་བ་ལས་ནི་སེམས་བཅུ་གཅིག་འབྱུང་སྟེ། རྒྱུན་གྱི་ཚེ་རང་སའི་དགེ་བ་དང་། ས་མཚུངས་པ་
ན་རང་སའི་དགེ་བ་སྦྱོར་བྱུང་ལས་མ་བསྒྲིབས་པ་གསུམ་ག་སྟེ། སྐྱེས་ཐོབ་ལས་སྤྲུལ་སེམས་
ལས་གཞན་གཉིས་དང་། བསྒྲིབས་པ་ནི་གཉིས་ཀ་ལས་འབྱུང་བས་ན་རང་གི་ས་པ་གསུམ་
དང་། སྙོམས་འཇུག་ལས་ལྡང་བ་ན་འདོད་པའི་དགེ་བ་གཉིས་ཀ་དང་། སྤྲུལ་པར་འཇུག་
པ་ན་འདོད་པའི་མ་བསྒྲིབས་ལུང་མ་བསྟན་དང་། ཉིང་མཚམས་སྦྱོར་བ་ན་འདོད་པའི་མི་
དགེ་བ་དང༌། བསྒྲིབས་པ་དང་། གཟུགས་མེད་ཀྱི་བསྒྲིབས་པ་དང༌། སྙོམས་པར་འཇུག་པ་
ན་གཟུགས་མེད་ཀྱི་དགེ་བ་སྦྱོར་བྱུང་དང་། ཟག་མེད་གཉིས་འབྱུང་བའི་ཕྱིར་རོ། །གཟུགས་
ཁམས་ཀྱི་དགེ་སེམས་དེ་ནི་སེམས་དགུ་ཡི་མཇུག་ཐོག་ཏུ་འབྱུང་སྟེ། རྒྱུན་གྱི་དགེ་བ་དང་
མཚུངས་པ་ན་དགེ་བ་སྦྱོར་བྱུང་ནི་སྤྲུལ་སེམས་ཁོ་ན་ལས་འབྱུང་ལ། སྐྱེས་ཐོབ་ནི་རྣམ་སྨིན་
སྐྱེས་དང་སྤྱོད་ལམ་པ་གཉིས་ལས་འབྱུང་བས་རང་སའི་གསུམ་དང་། སྙོམས་པར་འཇུག་པ་
ན་འདོད་པའི་དགེ་བ་སྦྱོར་བྱུང་ལས་དང་། སྤྲུལ་པ་ལས་ལྡང་བ་ན་འདོད་པའི་མ་བསྒྲིབས་
ལུང་མ་བསྟན་ལས་དང་། སྙོམས་འཇུག་ལས་ལྡང་བ་ན་གཟུགས་མེད་ཀྱི་དགེ་བ་སྦྱོར་བྱུང་
ལས་དང་། ཟག་མེད་གཉིས་ལས་དང་། གཟིར་བའི་ཚེ་གཟུགས་མེད་ཀྱི་བསྒྲིབས་པའི་
རྗེས་སུ་འབྱུང་བའི་ཕྱིར་རོ། །གཟུགས་ཁམས་ཀྱི་བསྒྲིབས་ལ་ལུང་དུ་མ་བསྟན་པའི་སེམས་
ནི་སེམས་བརྒྱད་ལས་འབྱུང་སྟེ། རྒྱུན་དང་ས་མཚུངས་པའི་ཚེ་རང་སའི་གསུམ་ལས་དང་།
ཉིང་མཚམས་སྦྱོར་བ་ན་འདོད་པའི་དགེ་བ་དང་། མ་བསྒྲིབས་ལུང་མ་བསྟན་རྣམ་སྨིན་སྐྱེས་

དང༌། སྤྱོད་ལམ་པ་གཉིས་དང་། གཟུགས་མེད་ཀྱི་ས་པའི་དགེ་བ་སྦྱོར་བྱུང་མ་གཏོགས་
པ་གསུམ་ག་ལས་སོ། །གཟུགས་ཀྱི་བསྒྲིབས་ལ་ལུང་མ་བསྟན་གྱི་སེམས་དེ་ལས་ནི་སེམས་
དྲུག་འབྱུང་སྟེ། རྒྱུན་དང་ས་མཚུངས་པ་ན་དགེ་བ་དང་སྤྲུལ་སེམས་མ་གཏོགས་པ་མ་བསྒྲིབས་
པ་སྟེ་རང་སའི་གསུམ་དང་། ཉིང་མཚམས་སྦྱོར་བ་ན་འདོད་པའི་མི་དགེ་བ་དང་། བསྒྲིབས་
པ་དང༌། གཟིར་བ་ན་འདོད་པའི་དགེ་བ་གཉིས་ཀ་འབྱུང་བའི་ཕྱིར་རོ། །གཟུགས་ཁམས་
ཀྱི་མ་བསྒྲིབས་ལ་ལུང་དུ་མ་བསྟན་པ་ནི་གསུམ་ལས་འབྱུང་སྟེ། རྒྱུན་གྱི་ཚེ་སྤྲུལ་སེམས་ནི་
རང་ཉིད་ལས་འབྱུང་ལ། སྤྱོད་ལམ་པ་དང་རྣམ་སྨིན་སྐྱེས་ནི་སྤྲུལ་སེམས་མ་གཏོགས་པ་ཕན་
ཚུན་དང་། ས་མཚུངས་པ་ན་དགེ་བ་སྦྱོར་བྱུང་ལས་མ་བསྒྲིབས་པ་གསུམ་ག་དང༌། སྐྱེས་
ཐོབ་དང་བསྒྲིབས་པ་ལས་ནི་སྤྲུལ་སེམས་ལས་གཞན་གཉིས་འབྱུང་བའི་ཕྱིར་རོ། །གཟུགས་ཀྱི་
མ་བསྒྲིབས་ལུང་མ་བསྟན་གྱི་སེམས་དེ་ལས་ནི་སེམས་དྲུག་འབྱུང་སྟེ། རྒྱུན་གྱི་ཚེ་སྦྲུལ་སེམས་
རང་ལས་དང་གཞན་གཉིས་ཕན་ཚུན། ས་མཚུངས་པ་ན་རང་སའི་གཉིས་ཏེ་གསུམ་དང་།
ཉིང་མཚམས་སྦྱོར་བ་ན་འདོད་པའི་མི་དགེ་བ་དང་། བསྒྲིབས་པ་དང༌། གཟུགས་མེད་
པའི་བསྒྲིབས་པའོ། །ཇི་ལྟར་གཟུགས་ཀྱི་མ་བསྒྲིབས་ལུང་མ་བསྟན་གསུམ་ལས་འབྱུང་
ཞིང་། དེ་ལས་དྲུག་འབྱུང་བ་བཞིན་དུ་གཟུགས་མེད་པའང་དེ་ཡི་ཚུལ་དུ་སྦྱར་དགོས་ཏེ།
རྒྱུན་དང་ས་མཚུངས་པ་ན་རང་སའི་གསུམ་ལས་འབྱུང་ངོ་། །དེ་ལས་ནི་ཉིང་མཚམས་སྦྱོར་
བ་ན་འདོད་པའི་ཉོན་མོངས་ཅན་གཉིས་དང་། གཟུགས་ཀྱི་བསྒྲིབས་པ་དང་། རྒྱུན་གྱི་
ཚེ་རྣམ་སྨིན་སྐྱེས་རང་ཉིད་དང་། ས་མཚུངས་པ་ན་དགེ་བ་དང་། བསྒྲིབས་པ་སྟེ་དྲུག་
འབྱུང་བའི་ཕྱིར་རོ། །གཟུགས་མེད་པའི་དགེ་བའི་སེམས་ལས་ནི་སེམས་དགུ་དག་འབྱུང་
སྟེ། རྒྱུན་དང་ས་མཚུངས་པ་ན་རང་སའི་གསུམ་དང་། སྙོམས་པར་འཇུག་པ་ན་ཟག་
མེད་གཉིས་དང་། ལྡང་བ་ན་གཟུགས་ཀྱི་དགེ་བ་དང་། ཉིང་མཚམས་སྦྱོར་བ་ན་འདོད་
པའི་ཉོན་མོངས་ཅན་གཉིས་དང་། གཟུགས་ཀྱི་བསྒྲིབས་པ་འབྱུང་བའི་ཕྱིར་རོ། །གཟུགས་མེད་
པའི་དགེ་བའི་སེམས་དེ་ནི་སེམས་དྲུག་གི་རྗེས་སུ་འབྱུང་སྟེ། རྒྱུན་དང་ས་མཚུངས་པ་ན་རང་
སའི་གསུམ་ལས་དང་། སྙོམས་པར་འཇུག་པ་ན་གཟུགས་ཀྱི་དགེ་བ་ལས་དང་། ལྡང་བ་ན་ཟག་མེད་གཉིས་ཀྱི་རྗེས་སུ་གཟུགས་མེད་ཀྱི་དགེ་བ་སྦྱོར་བྱུང་འབྱུང་བས་སོ། །གཟུགས་མེད་
པའི་བསྒྲིབས་ལ་ལུང་དུ་མ་བསྟན་པ་ལས་ནི་སེམས་བདུན་འབྱུང་སྟེ། རྒྱུན་དང་ས་མཚུངས་པ་

ན་རང་སའི་གསུམ་དང་། ཉིང་མཚམས་སྦྱོར་བ་ན་འདོད་པའི་ཉོན་མོངས་ཅན་གཉིས་དང་།
གཟུགས་ཀྱི་བསྒྲིབས་པ་དང་། གཟིར་བ་ན་གཟུགས་ཀྱི་དགེ་བ་སྦྱོར་བྱུང་འབྱུང་བའི་ཕྱིར་
རོ། །ཇི་ལྟར་གཟུགས་མེད་པའི་བསྒྲིབས་པ་ལས་བདུན་འབྱུང་བ་ལྟར་བསྒྲིབས་པ་དེའང་
བདུན་ལས་འབྱུང་བ་དེ་བཞིན་དུ་སྦྱར་དགོས་ཏེ། རྒྱུན་དང་ས་མཚུངས་པ་ན་རང་སའི་གསུམ་
ལས་དང་། ཉིང་མཚམས་སྦྱོར་པ་ན་འདོད་གཟུགས་ཀྱི་དགེ་བ་གཉིས་དང་། མ་བསྒྲིབས་
ལུང་མ་བསྟན་རྣམ་སྨིན་སྐྱེས་དང་སྤྱོད་ལམ་པ་ལས་སོ། །སློབ་པའི་སེམས་ནི་བཞི་ལས་འབྱུང་
སྟེ། སྙོམས་པར་འཇུག་པའི་ཚེ་ཁམས་གསུམ་པོའི་དགེ་བ་སྦྱོར་བྱུང་གསུམ་པོ་ལས་དང་། རྒྱུན་
གྱི་ཚེ་རང་ཉིད་ལས་སོ། །སློབ་པའི་སེམས་དེ་ལས་ནི་སེམས་ལྔ་འབྱུང་སྟེ། སྙོམས་འཇུག་
ལས་ལྡང་བ་ན་འདོད་པའི་དགེ་བ་གཉིས་ཀ་དང་། གོང་མ་གཉིས་ཀྱི་སྦྱོར་བྱུང་སྟེ་གསུམ་
དང༌། རྒྱུན་གྱི་ཚེ་རང་ཉིད་དང་། སྙོམས་པར་འཇུག་པའི་ཚེ་སློབ་པ་རྡོ་རྗེ་ལྟ་བུའི་ཏིང་ངེ་
འཛིན་གྱི་མཇུག་ཐོག་ཏུ་མི་སློབ་པའི་ཟད་ཤེས་འབྱུང་བའི་ཕྱིར་རོ། །མི་སློབ་པའི་སེམས་ནི་
ལྔ་དག་ལས་འབྱུང་སྟེ། སྙོམས་པར་འཇུག་པའི་ཚེ་ཁམས་གསུམ་པོའི་དགེ་བ་སྦྱོར་བྱུང་གསུམ་
པོ་ལས་དང་། སློབ་པ་རྡོ་རྗེ་ལྟ་བུའི་ཏིང་ངེ་འཛིན་ལས་དང་། རྒྱུན་གྱི་ཚེ་མི་སློབ་པ་རང་
ཉིད་ལས་འབྱུང་བའི་ཕྱིར་རོ། །མི་སློབ་པའི་སེམས་དེ་ལས་སེམས་ནི་བཞི་དག་འབྱུང་སྟེ།
སྙོམས་འཇུག་ལས་ལྡང་བ་ན་ཁམས་གསུམ་གྱི་འདོད་པའི་དགེ་བ་གཉིས་ཀ་དང༌། གོང་མ་
གཉིས་ཀྱི་སྦྱོར་བྱུང་སྟེ་གསུམ་དང༌། རྒྱུན་གྱི་ཚེ་མི་སློབ་པ་རང་ཉིད་འབྱུང་བའི་ཕྱིར་རོ། །དེ་
དག་ནི་སེམས་བཅུ་གཉིས་པོའི་དེ་མ་ཐག་རྐྱེན་བཤད་པའོ།། །།
གཉིས་པ་སེམས་ཉི་ཤུར་དབྱེ་བ་ནི། སེམས་བཅུ་གཉིས་དེ་དག་ནི་ཉི་ཤུར་ཡང་བཤད་
དེ། ཇི་ལྟར་བྱས་ནས་ཤེ་ན། ཁམས་གསུམ་དུ་བར་སྲིད་དམ་སྔོན་དུས་གང་དུ་སྐྱེས་པ་
ཙམ་གྱིས་དགེ་བའི་ཐོབ་པ་འབྱུང་བའི་སྐྱེས་ནས་ཐོབ་པ་དང༌། ཐོབ་པ་དེའི་ངོ་བོ་མངོན་དུ་
གྱུར་པ་སྦྱོར་བ་ལ་ལྟོས་པས་ན་སྦྱོར་བྱུང་སྟེ་དགེ་བ་ལ་རྣམ་པ་གཉིས་གཉིས་སུ་ཕྱེ་ནས་བཅུ་
གཉིས་དང་གསུམ་སྟེ་བཅོ་ལྔའོ། །བཅོ་ལྔ་ལས་མེད་དམ་སྙམ་ན། སྐྱེས་བུའི་རྩོལ་བ་
ལས་མི་ལྟོས་ཤིང་རྣམ་སྨིན་གྱི་རྒྱུ་ལས་ངང་གིས་སྐྱེས་པའམ་བྱུང་བའི་སེམས་ཏེ། རྣམ་ཤེས་
ཚོགས་དྲུག་ཅར་དུ་རུང་ཞིང་དམིགས་པ་ཡུལ་དྲུག་གོ། །དེ་བཞིན་དུ་དམིགས་པ་ཕྱི་རོལ་གྱི་
མལ་སྟན་ལ་སོགས་པ་དང་རང་གི་ལུས་ཀྱི་ཡན་ལག་སྟེ། དེ་གཉིས་ཀྱི་དྲི་རོ་རེག་བྱ་དང་

སྤྱོད་ལམ་པ་སོགས་ལ་དམིགས་ནས་དེ་ལྟར་དུ་བྱ་བའི་སེམས་དང་། བཟོ་བྱ་བ་ཡི་གནས་
གཟུགས་སོགས་བཞི་དང༌། དེ་སློབ་པའི་སྒྲ་ལའང་དམིགས་ནས་དེ་བྱ་བའི་སེམས་དང་།
སྤྲུལ་པར་བྱ་བའི་ཡུལ་གཟུགས་སོགས་བཞི་ལ་དམིགས་ནས་དེ་བཞིན་དུ་སྤྲུལ་པ་ལ་བྱ་བའི་
སེམས་ཏེ། དེ་ལྟར་ན་འདོད་པའི་ཁམས་ན་མ་བསྒྲིབས་ལ་ལུང་དུ་བསྟན་པ་མིན་པ་ལ་རྣམ་
པ་བཞིར་ཕྱེ་ནས་བཅོ་བརྒྱད་དོ། །ད་དུང་ཡང་བཅོ་བརྒྱད་ལས་མེད་དམ་ཞེ་ན། གཟུགས་
ཀྱི་ཁམས་ན་བཟོ་མ་གཏོགས་པའི་གཞན་གསུམ་ཡོད་དོ། །བཟོ་མེད་དེ། གནས་དང་ཡོ་བྱད་
སོགས་ལ་རྩོལ་བ་བྲལ་བས་སོ། །གཟུགས་མེད་ན་རྣམ་སྨིན་སྐྱེས་གཅིག་པུའོ།། །། །
གསུམ་པ་སེམས་བཅུ་གཉིས་པོ་གང་ལས་གང་གསར་དུ་རྙེད་དཔྱད་པ་ནི། སེམས་
བཅུ་གཉིས་པོ་གང་མངོན་དུ་གྱུར་པའི་ཚེ་སེམས་དུ་གསར་དུ་རྙེད་ཅེ་ན། ཁམས་གསུམ་གྱི་
ཉོན་མོངས་ཅན་གསུམ་གྱི་ནང་ནས་འདོད་པའི་ཉོན་མོངས་ཅན་གྱི་སེམས་མངོན་དུ་གྱུར་པའི་
ཚེ་སེམས་དྲུག་གསར་དུ་རྙེད་དེ། གཟུགས་མེད་དང་གཟུགས་ནས་འདོད་པར་སྐྱེས་པའི་ཚེ་
འདོད་པའི་ཉོན་མོངས་ཅན་གཉིས། དགེ་བ་སྐྱེས་ཐོབ། འདོད་པའི་ཉོན་མོངས་ཅན་གྱིས་དགྲ་
བཅོམ་པའི་འབྲས་བུ་ལས་ཉམས་པའི་ཚེ་གཟུགས་གཟུགས་མེད་ཀྱི་ཉོན་མོངས་ཅན་གཉིས།
སློབ་པའི་སེམས་རྣམས་གསར་དུ་རྙེད་པའི་ཕྱིར། གཟུགས་ཀྱི་ཉོན་མོངས་ཅན་གྱི་སེམས་
མངོན་དུ་གྱུར་པའི་ཚེ་ན་སེམས་དྲུག་གསར་དུ་རྙེད་དེ། གཟུགས་མེད་ནས་གཟུགས་སུ་
སྐྱེས་པའི་ཚེ་གཟུགས་ཀྱི་ཉོན་མོངས་ཅན་དང༌། དགེ་བ་སྐྱེས་ཐོབ་དང་། སྤྲུལ་སེམས་
གཉིས་དང་། གཟུགས་ཀྱི་ཉོན་མོངས་ཅན་གྱིས་དགྲ་བཅོམ་པའི་འབྲས་བུ་ལས་ཉམས་པའི་ཚེ་
གཟུགས་མེད་ཀྱི་ཉོན་མོངས་ཅན་དང་སློབ་པའི་སེམས་གསར་དུ་རྙེད་པའི་ཕྱིར། གཟུགས་
མེད་ཀྱི་ཉོན་མོངས་ཅན་གྱི་སེམས་མངོན་དུ་གྱུར་པའི་ཚེ་ན་སེམས་གཉིས་གསར་དུ་རྙེད་དེ།
གཟུགས་མེད་ཀྱི་ཉོན་མོངས་ཅན་གྱིས་དགྲ་བཅོམ་པའི་འབྲས་བུ་ལས་ཉམས་པའི་ཚེ་གཟུགས་
མེད་ཀྱི་ཉོན་མོངས་ཅན་དང་སློབ་པའི་སེམས་གསར་དུ་རྙེད་པའི་ཕྱིར། གཟུགས་སུ་སྐྱེས་
པའི་དགེ་བའི་སེམས་མངོན་དུ་གྱུར་པ་ལ་སེམས་གསུམ་གསར་དུ་རྙེད་དེ། བསམ་གཏན་དང་
པོའི་ཉེར་བསྡོགས་ཀྱིས་འདོད་པ་ལ་འདོད་ཆགས་དང་བྲལ་བའི་ཚེ་གཟུགས་ཀྱི་དགེ་བ་དང་།
འཇིག་རྟེན་པའི་ལམ་གྱིས་འདོད་པ་ལ་འདོད་ཆགས་དང་བྲལ་བའི་ཚེ་སྤྲུལ་སེམས་གཉིས་
གསར་དུ་རྙེད་པའི་ཕྱིར། སློབ་པའི་སེམས་མངོན་དུ་གྱུར་པ་ལ་སེམས་བཞི་གསར་དུ་རྙེད་དེ།

ཟག་མེད་དང་པོའི་ཚེ་སློབ་སེམས་དང་། ཟག་མེད་ཀྱི་ལམ་གྱིས་འདོད་པ་ལ་འདོད་ཆགས་
དང་བྲལ་བའི་ཚེ་སྤྲུལ་སེམས་གཉིས་དང་། ཟག་མེད་ཀྱི་ལམ་གྱིས་གཟུགས་ལ་འདོད་ཆགས་
དང་བྲལ་བའི་ཚེ་གཟུགས་མེད་ཀྱི་དགེ་བའི་སེམས་གསར་དུ་རྙེད་པའི་ཕྱིར། དྲུག་པོ་དེ་དག་གི་
ལྷག་མ། འདོད་པ་དང་། གཟུགས་མེད་ཀྱི་དགེ་བ་དང་། མི་སློབ་པ་དང་། ཁམས་གསུམ་གྱི་མ་
བསྒྲིབས་ལུང་མ་བསྟན་གསུམ་སྟེ་སེམས་དྲུག་མངོན་དུ་གྱུར་པ་ལ་ནི་དེ་ཉིད་གསར་དུ་རྙེད་པ་
ཡིན་གྱི། གཞན་འབྱུང་བ་མེད་དོ་གསུངས་སོ། །ཆོས་མངོན་པའི་མཛོད་ཀྱི་ཚིག་ལེའུར་
བྱས་པ་ལས། དབང་པོ་བསྟན་པ་ཞེས་བྱ་བ་སྟེ་གནས་གཉིས་པའི་མཆན་འགྲེལ་བཤད་
པའོ། །། །
༈ གསུམ་པ་འཇིག་རྟེན་བསྟན་པའི་གནས་བཤད་པ་ལ་གཉིས། གང་སྐྱེ་བ་སེམས་
ཅན་གྱི་འཇིག་རྟེན་དང་། གང་དུ་སྐྱེ་བ་སྣོད་ཀྱི་འཇིག་རྟེན་ནོ། །
དང་པོ་ལ་གསུམ། ། དབྱེ་བ། ཆོས་ཀྱི་ཁྱད་པར། རང་བཞིན་རྒྱས་པར་བཤད་
པའོ། །
དང་པོ་ལ་གཉིས། ཁམས་གསུམ་དུ་དབྱེ་བ། འགྲོ་བ་ལྔར་དབྱེ་བའོ། །་
དང་པོ་ནི། ཁམས་གསུམ་པ་ཡི་ཉོན་མོངས་ཅན། །ཞེས་སོགས་ཀྱིས་ཁམས་
གསུམ་གྱི་སྒོ་ནས་སེམས་སེམས་བྱུང་སོགས་ཀྱི་དབྱེ་བ་བཤད་ན། ཁམས་གསུམ་པོ་དེ་གང་
ཞེ་ན། དེ་ནི་འདོད་པ་དང་། གཟུགས་དང་། གཟུགས་མེད་ཀྱི་ཁམས་སོ། །དེ་
ལ་འདོད་པའི་ཁམས་གང་ཡིན་ཞེ་ན། བསོད་ནམས་མ་ཡིན་པའི་ལས་ཀྱིས་ཁྲིད་པའམ་
དགའ་བར་མི་བྱེད་པའི་ཕྱིར་དམྱལ་བ་སྟེ། ན་ར་ཀ་ཞེས། ར་ཀ་དགའ་བ་དང༌། ན་
དགག་ཚིག་ཡིན་པས་སོ། །ཟས་སྐོམ་ཡིད་ལ་བཏགས་པའམ་དེར་སོང་བ་རྣམས་ཕྱིར་མི་
ལྡོག་པས་ན་ཡི་དྭགས་དང་། དུད་དེ་འགྲོ་བས་དུད་འགྲོ་དང་། འཇིག་རྟེན་པ་རྣམས་
ཡིད་ཀྱི་བུ་ཞེས་ཟེར་ཞིང་ཡིད་ཤས་ཆེ་བས་ན་མི་རྣམས་དང་ནི། དེ་བ་ཞེས་རྩེ་བའམ་བདེ་
བ་ལ་འཇུག་པས་བདེ་བར་རོལ་པས་ན་ལྷ། དབྱེ་ན་རྒྱལ་ཆེན་རིས་བཞི་དང་། སུམ་ཅུ་
རྩ་གསུམ་དང་། འཐབ་བྲལ་དང་། དགའ་ལྡན་དང་། འཕྲུལ་དགའ་དང་། གཞན་
འཕྲུལ་དབང་བྱེད་དེ་དྲུག་ཡིན་ནོ། །དེ་རྣམས་རྒྱས་པར་དབྱེ་ན་དམྱལ་བ་ལ་ཚ་དམྱལ་བརྒྱད་
དང་མི་ལ་གླིང་བཞིར་དབྱེ་བ་ལས་ནི་འདོད་པའི་ཁམས་དེ་ཉི་ཤུར་ཤེས་པར་བྱའོ། །གྲང་

དམྱལ་དང་ཉེ་འཁོར་བ་རྣམས་ནི་ཚ་དམྱལ་གྱི་འཁོར་ལྟ་བུ་ཡིན་པའི་ཕྱིར་མ་བགྲངས་སོ། །
ལྷ་ནི་འཆད་པར་འགྱུར་རོ། །དམྱལ་བ་སོགས་གནས་དང་བཅས་པ་རྣམས་ནི་འདོད་པའི་
ཁམས་ཡིན་ཏེ། མི་དགེ་བ་ཡིན་པའི་ཉོན་མོངས་རྒྱས་སུ་རུང་བའི་ཁམས་ཡིན་པའི་ཕྱིར།
གཟུགས་ཁམས་གང་ཞེ་ན། འདོད་པ་ལས་ཡོན་ཏན་དང་གནས་སོགས་ཀྱིས་ཁྱད་པར་འཕགས་
པས་ན་གོང་མ་སྟེ་དེའི་གནས་དགུ་བཅུ་བདུན་པོ་ནི་གཟུགས་ཀྱི་ཁམས་ཡིན་ཏེ། འདོད་པ་
ལས་འདས་ཤིང་རང་སའི་ཉོན་མོངས་རྒྱས་རུང་གང་ཞིག །གཟུགས་མཆོག་ཏུ་གྱུར་པའི་
ཁམས་ཡིན་པའི་ཕྱིར། གལ་ཏེ་གཟུགས་ཁམས་བསམ་གཏན་བཞིས་བསྡུས་ན། བཅུ་བདུན་དུ་
ཇི་ལྟར་འགྱུར་ཞེ་ན། གཟུགས་ཁམས་དེར་སྐྱེ་བའི་རྒྱུ་སོ་སོ་ཡི་བསམ་གཏན་བཞི་ལས་དང་པོ་
གསུམ་ལ་རྒྱུ་སྙོམས་འཇུག་གི་བསམ་གཏན་ཆུང་འབྲིང་ཆེན་པོ་གསུམ་གསུམ་གོམས་པའི་བྱེ་
བྲག་གིས་འབྲས་བུ་སྐྱེ་བའི་བསམ་གཏན་གྱི་གནས་སམ་ས་ནི་ཚངས་རིས་ལ་སོགས་པ་གསུམ་
པ་ཡིན་ཏེ། ཚངས་རིས་པ་དང་། ཚངས་པའི་མདུན་ན་འདོན་དང་། ཚངས་ཆེན་ཏེ་
བསམ་གཏན་དང་པོ་དང་། འོད་ཆུང་དང་། ། འོད་ཆེན་དང་། འོད་གསལ་ཏེ་བསམ་
གཏན་གཉིས་པའོ། །བདེ་ཆུང་དང༌། ཚད་མེད་བདེ་དང་། བདེ་རྒྱས་ཏེ་བསམ་གཏན་
གསུམ་པའི་གསུམ་རྣམས་ཡིན་པའི་ཕྱིར། བསམ་གཏན་བཞི་པ་ནི་རྒྱུ་ཟག་བཅས་ཀྱི་བསམ་
གཏན་བཞི་པ་ཆུང་འབྲིང་ཆེ་གསུམ་དང་། དེ་ཉིད་ཟག་མེད་སྤེལ་མ་ཆུང་དང་། འབྲིང་
དང༌། ཆེན་པོ་དང༌། ཤིན་ཏུ་ཆེན་པོ་དང་། ཆེས་ཤིན་ཏུ་ཆེན་པོ་ལྔ་སྟེ་བརྒྱད་གོམས་
པའི་བྱེ་བྲག་གིས་འབྲས་བུ་སྐྱེ་བའི་གནས་སམ་ས་ནི་བརྒྱད་པ་ཡིན་ཏེ། སྤྲིན་མེད་དང་།
བསོད་ནམས་སྐྱེས་དང༌། འབྲས་བུ་ཆེ་དང་། མི་ཆེ་བ་དང་། མི་གདུང་བ་དང་། གྱ་
ནོམ་སྣང་བ་དང༌། ། ཤིན་ཏུ་མཐོང་བ་དང་། འོག་མིན་ཞེས་བྱ་བའི་འཕགས་པའི་གནས་
ལྔ་སྟེ་བརྒྱད་པོ་རྣམས་ཡིན་པའི་ཕྱིར། གཟུགས་མེད་པའི་ཁམས་གང་ཡིན་ཞེ་ན། གཟུགས་
མེད་པའི་ཁམས་ན་ནི་སྔར་བཤད་པ་ལྟར་གནས་གཞན་ལོགས་པ་མེད་དེ། གཟུགས་མེད་
ཀྱི་ཏིང་ངེ་འཛིན་ཐོབ་ལ་མ་ཉམས་པའི་གང་ཟག་དེ། གང་དུ་ཤི་འཕོས་པ་དེར་གཟུགས་མེད་ཀྱི་
མིང་བཞིའི་ཕུང་པོ་གྲུབ་ནས་གཟུགས་མེད་དུ་སྐྱེ་བའི་ཕྱིར། འོན་ཀྱང་རྒྱུ་སྙོམས་འཇུག་བཟང་
ངན་དུ་བསྒོམས་པ་མི་འདྲ་བར་སྐྱེ་བའི་བྱེ་བྲག་ལས་ནི་ནམ་མཁའ་མཐས་ཡས་དང་། རྣམ་
ཤེས་མཐའ་ཡས་དང་། ཅི་ཡང་མེད་པ་དང་། འདུ་ཤེས་མེད་འདུ་ཤེས་མེད་མིན་ཏེ་རྣམ་

པ་བཞིར་བཞག་པ་ཡིན་ནོ། །འོ་ན། གཟུགས་གཏན་ནས་མེད་ན་སེམས་གང་ལ་བརྟེན་
ཞེ་ན། གཟུགས་མེད་པའི་ཁམས་དེར་ནི་རིས་མཐུན་པ་སྐལ་མཉམ་དང༌། སྲོག་གི་དབང་
པོ་ལ་སེམས་ཀྱི་རྒྱུད་ནི་བརྟེན་པར་འདོད་པ་ཡིན་ལ། ཡང་ཞེས་པས་སོ་སོ་སྐྱེ་བོ་དང་། མི་
ལྡན་པ་དང་། ཐོབ་པ་དང་། སྐྱེ་བ་སོགས་ལའང་བརྟེན་པར་བསྟན་པ་ཡིན་ནོ། །ཁམས་འོག་མ་
གཉིས་སུ་གཟུགས་ལ་མ་ལྟོས་པར་སེམས་དེ་རིས་དང་སྲོག་ལ་མི་བརྟེན་ནམ་ཞེ་ན། མི་བརྟེན་
པ་ཡིན་ཏེ། གཟུགས་ཀྱི་འདུ་ཤེས་དང་མ་བྲལ་བས་སྟོབས་ཆུང་བའི་ཕྱིར། གཟུགས་མེད་ཀྱི་
སེམས་ནི་གཟུགས་ལ་མི་ལྟོས་ཏེ། ཏིང་ངེ་འཛིན་གྱི་སྟོབས་ཀྱིས་གཟུགས་ཀྱི་འདུ་ཤེས་དང་
བྲལ་བས་སྟོབས་དང་ལྡན་པའི་ཕྱིར། །
གཉིས་པ་འགྲོ་བ་ལྔར་དབྱེ་བ་ནི། འགྲོ་བ་ལྔ་གང་ཞེ་ན། ཁམས་གསུམ་པོ་བཤད་
པ་གང་ཡིན་པ་དེ་ནི་དམྱལ་བ་དང༌། སོགས་པས་བསྡུས་པ་ཡི་དྭགས་དང་། དུད་འགྲོ་
དང་། ལྷ་དང་། མི་སྟེ་འགྲོ་བ་ལྔ་ཡིན་པར་སྲིད་པ་གསུམ་བསྟན་པའི་མདོ་ལས་རང་
རང་གི་མིང་གིས་བསྟན་ཏོ། །འོ་ན། འགྲོ་བ་ལྔ་པོའི་རང་བཞིན་གང་ཡིན་ཞེ་ན། འགྲོ་བ་ལྔ་
པོ་གང་དག་ཡིན་པ་དེ་དག་གི་ངོ་བོ་ནི་ཉོན་མོངས་ཅན་བསྒྲིབས་པ་དང་མི་དགེ་བའང་མིན་ལ།
ལུང་དུ་བསྟན་པ་དགེ་བའང་མིན་ནོ། །གལ་ཏེ་ཉོན་མོངས་ཅན་དང་དགེ་བ་ཡིན་ན། འཕགས་
པ་དང་དགེ་རྩ་ཆད་པ་རྣམས་འགྲོ་བས་མ་བསྡུས་པར་འགྱུར་བའི་ཕྱིར་རོ། །དེས་ན་མ་བསྒྲིབས་
ལུང་མ་བསྟན་ཡིན་ནོ། །འགྲོ་བ་དེ་དག་སེམས་ཅན་ཞེས་བྱ་བ་ཡིན་ཡང་། བར་སྲིད་ནི་
མིན་ཏེ། མདོ་ལས་འགྲོ་བ་ལྔ་ལས་བར་སྲིད་ཐ་དད་པར་གསུངས་པའི་ཕྱིར་རོ། །འགྲོ་
བ་ལྔར་ངེས་ན། ལྷ་མ་ཡིན་དེ་འགྲོ་བ་གང་གི་ནང་དུ་གཏོགས་ཤེ་ན། སློབ་དཔོན་འཕགས་
པ་ཐོགས་མེད་ལྟར་ན་ལྷའི་ནང་དུ་གཏོགས་ཏེ། ལྷ་ལ་ལུས་ལོངས་སྤྱོད་འགྲན་སྙོགས་པ་དང་།
ལྷའི་གཉེན་ཟླ་ཡིན་པའི་ཕྱིར། འོན་ཀྱང་ལྷའི་ཆོས་ལས་ཉམས་པས་ལྷ་མ་ཡིན་ཞེས་དམན་
པ་ལ་དགག་སྒྲ་སྦྱར་བ་ཡིན་ཞེས་གསུངས་སོ།། །།
གཉིས་པ་ཆོས་ཀྱི་ཁྱད་པར་ལ་བཞི། རྣམ་ཤེས་ཀྱི་གནས་པ་བདུན། སེམས་ཅན་གྱི་
གནས་དགུ། རྣམ་ཤེས་གནས་པ་བཞི། བདུན་དང་བཞིའི་བསྡུ་བ་དཔྱད་པའོ། །
དང་པོ་ནི། ཡང་མདོ་ལས། རྣམ་ཤེས་ཀྱི་གནས་པ་བདུན་དང་། སེམས་ཀྱི་
གནས་དགུ་སོགས་འདི་ལྟར། སེམས་ཅན་གཟུགས་ཅན་ལུས་ཐ་དད་ཅིང་འདུ་ཤེས་ཐ་དད་

པ་དག་ཀྱང་ཡོད་དེ། འདི་ལྟ་སྟེ། མི་རྣམས་དང་ལྷ་ཁ་ཅིག་གོ །འདི་ནི་རྣམ་པར་ཤེས་
པ་གནས་པ་དང་པོའོ། །ཞེས་སོགས་གསུངས་པ་རྣམས་ཀྱི་དོན་གང་ཡིན་ཞེ་ན། དེ་ལ་
ལུས་དང་འདུ་ཤེས་གཉིས་ཀ་ཐ་དད་པའི་སེམས་ཅན་ནི་མི་རྣམས་དང་འདོད་པའི་ལྷ་རྣམས་
ཡིན་ཏེ། ལུས་ཀྱང་ཁ་དོག་དང་། དབྱིབས་དང་། རྟགས་ཐ་དད་པའི་ཕྱིར་དང་། འདུ་
ཤེས་ཀྱང་བདེ་སྡུག་བཏང་སྙོམས་ཐ་དད་པའི་ཕྱིར། ལུས་ཐ་དད་ཅིང་འདུ་ཤེས་གཅིག་པ་
ནི་ཚངས་རིས་ཀྱི་ལྷ་གསར་སྐྱེས་རྣམས་ཏེ། དེ་དག་ཚངས་ཆེན་ལས་ལུས་དང་། ཁ་དོག་
དང༌། སྨྲ་བ་དང་། གོས་སོགས་ཆུང་བའི་ཕྱིར་དང་། འདུ་ཤེས་ནི་ཚངས་པ་ཆེན་པོས་
འདི་དག་ནི་བདག་གི་འདོད་པ་ལས་བྱུང་ངོ་སྙམ་ལ། འཁོར་གསར་སྐྱེས་རྣམས་ཀྱིས་ཀྱང་
བདག་ཅག་ནི་ཚངས་པ་ཆེན་པོའི་འདོད་པ་ལས་བྱུང་ངོ་སྙམ་དུ་སེམས་པས་འདུ་ཤེས་གཅིག་
པའི་ཕྱིར། ལུས་ཐ་དད་ཅིང་འདུ་ཤེས་གཅིག་པ་ལས་བཟློག་པ་ལུས་གཅིག་ཅིང་འདུ་ཤེས་
ཐ་དད་པ་ནི་བསམ་གཏན་གཉིས་པའི་ལྷ་རྣམས་ཏེ། ལུས་ནི་འོད་ཀྱི་རང་བཞིན་དུ་གཅིག་
པ་དང༌། ཁ་དོག་དང་། རྟགས། དབྱིབས་ཀྱང་འདྲ་བའི་ཕྱིར་དང་། འདུ་ཤེས་
ནི་དངོས་གཞིའི་ཡིད་བདེས་སྐྱོ་ན་ཉེར་བསྡོགས་ཀྱི་བཏང་སྙོམས་མངོན་དུ་བྱེད་ལ། ཉེར་
བསྡོགས་བཏང་སྙོམས་ཀྱིས་སྐྱོ་ན་དངོས་གཞིའི་ཡིད་བདེ་མངོན་དུ་བྱེད་པས་ཐ་དད་པའི་ཕྱིར།
ལུས་དང་འདུ་ཤེས་གཉིས་ཀ་གཅིག་པ་ནི་བསམ་གཏན་གསུམ་པའི་ལྷ་རྣམས་ཏེ། ལུས་ནི་
ཁ་དོག་སོགས་འདྲ་བའི་ཕྱིར་དང་། འདུ་ཤེས་ནི་སེམས་བདེ་བར་འདྲ་བའི་ཕྱིར། དེ་བཞིན་
དུ་གཟུགས་ཅན་མ་ཡིན་པའི་ཁམས་དང་པོ་གསུམ་པོ་དག་ཀྱང་རྣམ་ཤེས་ཀྱི་གནས་པ་ཡིན་ཏེ།
མདོ་ལས། སེམས་ཅན་གཟུགས་ཅན་མ་ཡིན་པ་གང་དག་སོགས་གསུངས་པའི་ཕྱིར། དེ་
དག་ནི་རྣམ་ཤེས་གནས་པ་བདུན་པོ་རྣམས་ཡིན་ནོ། །ཅིའི་ཕྱིར་རྣམ་ཤེས་གནས་པ་ཞེས་བྱ་
ན། དེ་དག་ཏུ་རྣམ་ཤེས་སྲེད་པའི་ཚུལ་གྱིས་རྒྱས་པའི་ཕྱིར་ནའོ། །སེམས་ཀྱི་གནས་པ་
གཞན་དག་ཀྱང་ཡོད་བཞིན་དུ་ཅིའི་ཕྱིར་དེ་དག་ཁོ་ན་གནས་པར་བསྟན་ཞེ་ན། སྔར་སྨོས་
པ་དེ་དག་གི་ལྷག་མ་ངན་སོང་གསུམ་དང་། བསམ་གཏན་བཞི་པ་དང་། སྲིད་རྩེ་བ་རྣམས་
ནི་རྣམ་པར་ཤེས་པ་གནས་པ་མ་ཡིན་ཏེ། རྣམ་པར་ཤེས་པ་དེ་འཇོམས་པར་བྱེད་པ་དང་ལྡན་
པའི་ཕྱིར། གང་གིས་ཤེ་ན། ངན་སོང་བ་རྣམས་ནི་སྡུག་བསྔལ་གྱིས་འཇོམས། བསམ་
གཏན་བཞི་པའི་འདུ་ཤེས་མེད་པ་བ་འདུ་ཤེས་མེད་པའི་སྙོམས་འཇུག་རྒྱུ་འབྲས་ཀྱིས་འཇོམས།

སྲིད་རྩེ་བ་འགོག་པའི་སྙོམས་འཇུག་གིས་འཇོམས་པའི་ཕྱིར། །
གཉིས་པ་ནི། སེམས་ཅན་གྱི་གནས་དགུར་བཤད་པ་དེ་དག་གང་ཞེ་ན། བཤད་
མ་ཐག་པའི་རྣམ་ཤེས་གནས་པ་བདུན་དང་། སྲིད་པའི་རྩེ་མོ་དང་། འདུ་ཤེས་མེད་པའི་
སེམས་ཅན་རྣམས་ནི་སེམས་ཅན་གྱི་ནི་གནས་དགུར་མདོ་ལས་བཤད་དོ། །འོ་ན། ངན་
སོང་པ་དང་འདུ་ཤེས་མེད་པའི་སེམས་ཅན་ལས་གཞན་པའི་བསམ་གཏན་བཞི་པ་སེམས་ཅན་
གྱི་གནས་སུ་མི་འཆད་པའི་རྒྱུ་མཚན་ཅི་ཞེ་ན། གཞན་ངན་སོང་བ་དེར་མི་འཆད་པའི་རྒྱུ་མཚན་
ཡོད་དེ། དེ་ལས་ཀྱི་སྲིན་པོས་མི་འདོད་བཞིན་དུ་གནས་པའི་ཕྱིར། དཔེར་ན། བཙོན་
ར་བ་བཞིན། ཡང་ན་དེ་གཉིས་དེར་མི་འཆད་དེ། སེམས་ཅན་གྱི་གནས་ནི་གཞུན་ན་གནས་
པ་རྣམས་དེར་འོང་འདོད་ལ། དེ་ན་གནས་པ་རྣམས་གཞན་དུ་འགྲོ་མི་འདོད་པ་ཡིན་ན། གཞན་
ངན་སོང་བ་ནི་དེ་གཉིས་ཀ་མིན་པའི་ཕྱིར་དང་། འདུ་ཤེས་མེད་པ་བ་ལས་གཞན་པའི་བསམ་
གཏན་བཞི་པའི་སོ་སྐྱེ་རྣམས་ནི་འདུ་ཤེས་མེད་པ་བར་འགྲོ་འདོད། འཕགས་པ་རྣམས་གོང་
མ་མྱང་འདས་སུ་འགྲོ་འདོད་པའི་ཕྱིར། །
གསུམ་པ་ནི། རྣམ་ཤེས་གནས་པ་དག་ནི་ཡང་བཞིར་བཤད་དེ། ངན་སོང་ནས་
སྲིད་རྩེའི་བར་གྱི་ཟག་པ་དང་བཅས་པའི་ཕུང་པོ་བཞི་ཡིན་པའི་ཕྱིར། འོ་ན། ཟག་བཅས་
ཀྱི་ཕུང་པོ་ཐམས་ཅད་དེ་ཡིན་ནམ་ཞེ་ན། རང་གི་ས་པ་ཉིད་ཡིན་གྱི། ས་མི་གཅིག་པ་
དང་ཟག་མེད་མ་ཡིན་ཏེ། རྣམ་ཤེས་གནས་པའི་དོན་རྣམ་ཤེས་སྲིད་པའི་དབང་གིས་གནས་
པ་ཡིན་ན། ཟག་མེད་དང་ས་གཞན་ལ་ད་ལྟར་གནས་པ་མེད་པའི་ཕྱིར། འོ་ན། རྣམ་ཤེས་
དེ་རྣམ་ཤེས་གནས་པར་མི་འཆད་པའི་རྒྱུ་མཚན་ཅི་ཞེ་ན། རྣམ་ཤེས་འབའ་ཞིག་རྣམ་ཤེས་
གནས་པར་མ་བཤད་དེ། འདིར་ནི་གནས་པ་དང་གནས་པ་པོ་ཐ་དད་པའི་དབང་དུ་བྱས་
ལ། རྣམ་ཤེས་དེ་གནས་པ་པོ་ཡིན་པའི་ཕྱིར། དཔེར་ན། རྒྱལ་པོ་དེ་རང་གི་གདན་
མིན་པ་བཞིན་ནོ། །
1བཞི་པ་ནི། འོ་ན། རྣམ་ཤེས་གནས་པ་བདུན་གྱིས་བསྡུས་ལ། བཞིས་མ་བསྡུས་པ་
སོགས་ཡོད་དམ་ཞེ་ན། བསྡུ་ན་མུ་ནི་བཞི་ཡོད་པ་ཡིན་ནོ། །ཇི་ལྟར་ན། བདུན་གྱིས་བསྡུས་ལ་
བཞིས་མ་བསྡུས་པ་ནི་བདུན་གྱི་གནས་སྐབས་ཀྱི་རྣམ་ཤེས་ཀྱི་ཕུང་པོ་ལྟ་བུ། བཞིས་བསྡུས་
ལ་བདུན་གྱིས་མ་བསྡུས་པ་ནི་བཞིའི་གནས་སྐབས་ཀྱི་བསམ་གཏན་གཞི་པ་བ་དང་། སྲིད་

རྩེ་བ་དང༌། ངན་སོང་བའི་ཟག་བཅས་ཀྱི་ཕུང་པོ་ལྟ་བུ། གཉིས་ཀས་མ་བསྡུས་པ་ནི་བསམ་
གཏན་བཞི་པ་བ་དང་། སྲིད་རྩེ་བ་དང་། ངན་སོང་བ་རྣམས་ཀྱི་རྣམ་ཤེས་ཀྱི་ཕུང་པོ་ལྟ་བུ།
གཉིས་ཀས་བསྡུས་པ་ནི་རྣམ་ཤེས་གནས་པ་བདུན་གྱི་གནས་སྐབས་ཀྱི་རྣམ་ཤེས་ལས་གཞན་
པའི་ཟག་བཅས་ཀྱི་ཕུང་པོ་བཞི་ལྟ་བུའོ།། །།
གསུམ་པ་རང་བཞིན་རྒྱས་པར་བཤད་པ་ལ་གསུམ། དང་པོར་འཇུག་ཚུལ། བར་དུ་
གནས་ཚུལ། མཐར་འགྲོ་ཚུལ་ལོ། །
དང་པོ་ལ་གཉིས། གང་དུ་འཇུག་པའི་སྐྱེ་གནས། གང་གིས་འཇུག་པའི་བར་སྲིད་
དང་པོ་ནི། ཁམས་གསུམ་དུ་སེམས་ཅན་སྐྱེ་བའི་གནས་དུ་ཞེ་ན། ཁམས་གསུམ་པོ་
དེར་ནི་སྒོ་ང་ལས་སྐྱེ་བ་དང་། སོགས་པ་མངལ་ནས་སྐྱེ་བ་དང་། དྲོད་གཤེར་ལས་སྐྱེ་
བ་དང་། རྫུས་ཏེ་སྐྱེ་བ་སྟེ་སེམས་ཅན་གྱི་སྐྱེ་གནས་བཞི་དག་ཏུ་ཡོད་དོ། །འོ་ན། འགྲོ་
བ་གང་ལ་སྐྱེ་གནས་དུ་ཡོད་ཅེ་ན། མི་ལ་སྐྱེ་གནས་རྣམ་པ་བཞི་ག་ཡོད་དེ། རྫུས་སྐྱེས་ནི་
བསྐལ་པ་དང་པོའི་མི་ལྟ་བུ། དྲོད་གཤེར་སྐྱེས་ནི་རྒྱལ་པོ་ང་ལས་ནུ་ལྟ་བུ། སྒོང་སྐྱེས་ནི་
གྲུ་ཆག་པའི་ཚོང་པ་ཁྲུང་ཁྲུང་མོ་དང་ལྷན་ཅིག་འགྲོགས་པ་ལ་བརྟེན་ནས་གནས་བརྟན་བྲག་
དང༌། ཉེ་བའི་བྲག་བྱུང་བ་ལྟ་བུ་དང་། མངལ་སྐྱེས་ནི་ད་ལྟའི་མི་ཕལ་ཆེ་བའོ། །དུད་
འགྲོ་ལ་སྐྱེ་གནས་རྣམ་པ་བཞི་ཡོད་དེ། ནམ་མཁའ་ལྡིང་སྐྱེ་གནས་བཞི་པས་ཀླུ་སྐྱེ་གནས་
བཞི་ག་བཟའ་བར་བཤད་པའི་ཕྱིར། དམྱལ་བ་པ་རྣམས་དང༌། ལྷ་རྣམས་དང་། སྲིད་
པ་བར་མ་རྫུས་ཏེ་སྐྱེ་བ་ཡིན་ཏེ། ལས་ཆེས་སྟོབས་དང་ལྡན་པའི་ཕྱིར། ཡི་དྭགས་ཕལ་
ཆེར་རྫུས་སྐྱེས་ཡིན་ལ། མངལ་ནས་སྐྱེ་བའང་ཡོད་པ་ཡིན་ཏེ། ཡི་དྭགས་མོ་ཞིག་གིས་
བཙུན་པ་མོ་གལ་གྱི་བུ་ཆེན་པོ་ལ། བདག་གིས་མཚན་མོ་བུ་ལྔ་དང་། །དེ་བཞིན་ཉིན་བར་
བུ་ལྔ་ནས། །བསྐྱེད་ནས་དེ་དག་ཟ་མོད་ཀྱི། །འོན་ཀྱང་བདག་ནི་ཚིམ་པ་མེད། །ཅེས་
འབྱུང་བའི་ཕྱིར། འོ་ན། སྐྱེ་གནས་དེ་རྣམས་ལས་གང་བཟང་བ་ཡིན་ཞེ་ན། རྫུས་
སྐྱེས། དྲོད་གཤེར་སྐྱེས། མངལ་སྐྱེས། སྒོང་སྐྱེས་རྣམས་ལས་སྔ་མ་སྔ་མ་བཟང་སྟེ།
རིམ་པ་བཞིན་རང་གཞན་གཉིས་ཀ་ལ་མི་གནོད་པར་སྐྱེ་བ་དང༌། གཞན་ལ་མི་གནོད་པ་
དང་། རང་གིས་སྡུག་བསྔལ་ལན་གཅིག་མྱོང་བ་དང༌། སྡུག་བསྔལ་ལན་གཉིས་མྱོང་

ནས་སྐྱེ་བའི་ཕྱིར། །
གཉིས་པ་གང་གིས་འཇུག་པའི་བར་སྲིད་ལ་ལྔ། ངོ་བོ་དང་། སྒྲུབ་བྱེད། ཤ་
ཚུགས། ཆོས་ཀྱི་ཁྱད་པར། སྐྱེ་གནས་སུ་འཇུག་ཚུལ་ལོ། །
དང་པོ་ནི། སྲིད་པ་བར་མ་རྫུས་ཏེ་སྐྱེ། །ཞེས་བཤད་ན། དེའི་ངོ་བོ་གང་ཞེ་
ན། ཕུང་པོའི་རྒྱུན་འདིར་གང་འཆི་བའི་སྲིད་པ་དང་སྐྱེ་བའི་སྲིད་པའི་བར་དུ་འབྱུང་བའོ། །
འོ་ན། དེ་བྱུང་བ་མ་ཡིན་པའི་རྒྱུ་མཚན་ཅི་ཞེ་ན། སྲིད་པ་བར་མ་དེ་བྱུང་བ་མིན་ཏེ།
དེ་བགྲོད་པའི་ཡུལ་དུ་མ་ཕྱིན་པའི་ཕྱིར། །
གཉིས་པ་སྒྲུབ་བྱེད་ལ་གཉིས། རིགས་པ་དང་། ལུང་གི་སྒྲུབ་བྱེད་དོ། །
དང་པོ་ནི། ཕལ་ཆེན་སྡེ་པ་ན་རེ། བར་སྲིད་མེད་དེ། སྐྱེ་སྲིད་དེ་འཆི་སྲིད་
ཆད་ཙམ་ལས་བྱུང་བའི་ཕྱིར་ཞེ་ན། སྐྱེ་སྲིད་ཆོས་ཅན། འཆི་བའི་སྲིད་པ་ཆད་ཙམ་ལས་
བྱུང་བ་མིན་ཏེ། ས་བོན་ལས་མྱུ་གུ་དང་། དེ་ལས་སྡོང་བུ་སོགས་བར་མ་ཆད་པར་
འབྱུང་བ་འབྲུ་ཡི་རྒྱུན་དང་རྒྱུན་གྱིས་འཇུག་པར་ཆོས་མཐུན་པའི་ཕྱིར། ཁོ་ན་རེ། མ་
ཁྱབ་སྟེ། མེ་ལོང་ནང་གི་བྱད་བཞིན་གྱི་གཟུགས་བརྙན་དེ་བྱད་བཞིན་གྱི་རྒྱུན་ཡིན་ཡང་།
བྱད་བཞིན་ལས་ཆད་ཅིང་འཇུག་པ་བཞིན་ནོ་ཞེ་ན། ཤེས་བྱ་ཆོས་ཅན། མེ་ལོང་ནང་གི་
བྱད་བཞིན་གྱི་གཟུགས་བརྙན་བྱད་བཞིན་གྱི་རྒྱུན་ཡིན་པ་དེ། སྐྱེ་སྲིད་འཆི་སྲིད་ཀྱི་རྒྱུན་
ཡིན་ཡང་། དེ་ལས་ཆད་ཅིང་འཇུག་པའི་དཔེ་ཡང་དག་མ་ཡིན་པར་ཐལ། མེ་ལོང་ནང་
གི་བྱད་བཞིན་གྱི་གཟུགས་བརྙན་དེ་བཞིན་གྱི་ངོ་བོར་མ་གྲུབ་པའི་ཕྱིར་ཏེ། གོ་ས་གཅིག་ན་
ལྷན་ཅིག་ཏུ་གཟུགས་ཅན་གྱི་དངོས་པོ་རྫས་ཐ་དད་པ་གཉིས་མེད་པའི་ཕྱིར། ཡང་གོང་གི་
དམ་བཅའ་དེར་ཐལ། མེ་ལོང་ནང་གི་བྱད་བཞིན་གྱི་གཟུགས་བརྙན་བྱད་བཞིན་གྱི་རྒྱུན་
ཡིན་པ་དང་སྐྱེ་སྲིད་འཆི་སྲིད་ཀྱི་རྒྱུན་ཡིན་པ་གཉིས་མི་འདུ་བའི་ཕྱིར་ཏེ། གཟུགས་བརྙན་
དེ་བྱད་བཞིན་གྱི་རྒྱུན་མིན་པའི་ཕྱིར་དང༌། དེའི་གཟུགས་བརྙན་དེ་བྱད་དང་མེ་ལོང་གཡའ་
དག་པའི་རྒྱུའི་གཙོ་བོ་གཉིས་ལས་བྱུང་ལ། སྐྱེ་སྲིད་དེ་འཆི་སྲིད་ལས་བྱུང་གི །རྒྱུའི་
གཙོ་བོ་གཉིས་ལས་བྱུང་བ་མ་ཡིན་པའི་ཕྱིར། །
གཉིས་པ་ལུང་གི་སྒྲུབ་བྱེད་ནི། བར་སྲིད་ཡོད་དེ། བཅོམ་ལྡན་འདས་ཀྱི་མགུར་
ནས་སྲིད་པ་བདུན་བསྟན་པའི་མདོ་ལས། སྲིད་པ་ནི་བདུན་ཏེ། དམྱལ་བའི་སྲིད་པ་
90

དང་། ཞེས་གསུངས་པའི་ཕྱིར། ཡང་བར་སྲིད་ཡོད་དེ། མདོ་ལས། གནས་གསུམ་
མངོན་དུ་གྱུར་ན་མའི་མངལ་དུ་བུ་འཆགས་པར་འགྱུར་ཏེ། མ་རུངས་ཤིང་ཟླ་མཚན་དང་ལྡན་
པ་དང་། ཕ་མ་ཆགས་ཤིང་ཕྲད་པ་དང༌། དྲི་ཟ་ཉེ་བར་གནས་པར་གྱུར་ནའོ། །ཞེས་
གསུངས་པ་གང་ཞིག །དྲི་ཟ་དེ་བར་སྲིད་ལས་གཞན་མ་ཡིན་པའི་ཕྱིར་རོ། །ཁོ་ན་རེ།
དེ་མི་འཐད་དེ། ཕུང་པོ་ཞིག་པ་ཉེ་བར་གནས་པར་གྱུར་ནའོ། །ཞེས་གདོན་པའི་ཕྱིར་ཞེ་ན།
མ་གྲུབ་སྟེ། ཏ་ལེན་གྱི་བུའི་མདོ་ལས། ཁྱོད་ཀྱི་དྲི་ཟ་ཉེ་བར་གནས་པར་གྱུར་པ་དེ། རྒྱལ་
རིགས་ཤིག་གམ། །ཞེས་སོགས་གསུངས་ལ། ཕུང་པོ་ཞིག་པ་དེ་དག་ཏུ་མི་རུང་བའི་ཕྱིར།
ཡང་བར་སྲིད་ཡོད་དེ། ཕྱིར་མི་འོང་དེ་ལ་བར་དོར་འདའ་བ་སོགས་ལྔར་གསུངས་པའི་ཕྱིར།
དེ་ནི་ལྷའི་རིགས་ཤིག་ལ་དགོངས་སོ་ཞེ་ན། མི་འཐད་དེ། དེ་ལྟ་ན་སྐྱེས་ནས་འདའ་བ་
ལ་སོགས་པའང་ལྷའི་རིགས་སུ་ཐལ་བའི་ཕྱིར། ཡང་བར་སྲིད་གྲུབ་སྟེ། སྐྱེས་བུ་དམ་
པའི་འགྲོ་བ་བདུན་བསྟན་པའི་མདོ་ལས་ཀྱང་བར་དོར་འདའ་བ་དེ་ལ་མྱུར་བར་འདའ་བ་ལ་
སོགས་པ་གསུམ་གསུངས་པའི་ཕྱིར་ན་བར་དོ་ཡོད་པར་གྲུབ་བོ། །
གསུམ་པ་ཤ་ཚུགས་ནི། འོ་ན། དེའི་ཤ་ཚུགས་ཇི་ལྟ་བུ་ཞེ་ན། བར་སྲིད་དེ་ནི་འབྱུང་
བར་འགྱུར་བའི་སྔོན་དུས་ཀྱི་སྲིད་པ་དང་འཕེན་པར་བྱེད་པའི་ལས་གཅིག་ལས་སྐྱེས་པའི་ཕྱིར་
སྔོན་དུས་ཀྱི་སྲིད་པ་འབྱུང་བར་འགྱུར་བའི་ཤ་ཚུགས་དང་ཆ་བྱད་ཅན་ཡིན་ནོ། །སྔོན་དུས་ཉིད་
གང་ཞེ་ན། སྔོན་དུས་ཀྱི་སྲིད་པ་དེ་ནི་འཆི་བའི་སྲིད་པའི་སྔོན་རོལ་གྱི་སྲིད་པ་ཡིན་ཏེ། སྐྱེ་
བའི་སྲིད་པར་ཉིང་མཚམས་སྦྱོར་བའི་སྐད་ཅིག་མ་ཕན་ཆད་ཀྱི་ཕུང་པོ་ལྔའི་རྒྱུན་ཉིད་ཡིན་པའི་
ཕྱིར། དེས་ན་འཆི་སེམས་སྐད་ཅིག་ཐ་མ་དང༌། ཉིང་མཚམས་སྦྱོར་བའི་སྐད་ཅིག་དང་
པོ་འཆི་སྐྱེའི་སྲིད་པ་ཡིན་པས་སྐད་ཅིག་མ་དང་། བར་སྲིད་དང་སྔོན་དུས་ཀྱི་སྲིད་པ་རྒྱུན་ཁོ་
ན་ཡིན་ནོ། །འོ་ན། བར་སྲིད་ཀྱི་ཁ་དོག་ཇི་ལྟ་བུར་འབྱུང་ཞེ་ན། དམྱལ་བའི་བར་
སྲིད་ནི་སྡོང་དུམ་མེས་ཚིག་པ་ལྟ་བུ། དུད་འགྲོའི་དུ་བ་ལྟ་བུ། ཡི་དྭགས་ཀྱི་ཆུ་ལྟ་བུ།
འདོད་པའི་ལྷ་དང་མིའི་བར་སྲིད་ནི་གསེར་གྱི་ཁ་དོག་ལྟ་བུ། གཟུགས་ཀྱི་བར་སྲིད་ནི་ཁ་
དོག་དཀའ་པོའོ། །གཟུགས་མེད་ཁམས་ན་བར་སྲིད་མེད་དེ། དེ་ན་གཟུགས་མེད་པས་
སོ། །འོ་ན། བར་སྲིད་ཀྱི་བོང་ཚོད་ཇི་ལྟ་བུ་ཞེ་ན། འདོད་པའི་ལྷ་དང་མིའི་བར་སྲིད་
ནི་བྱིས་པ་ལོ་ལྔའམ་དྲུག་ལོན་པ་ལྟ་བུའོ། །དེའང་གཟུགས་ཀྱི་ངོ་ཚ་དང་ཁྲེལ་ཡོད་ཤས་ཆེ་

བས་བོང་ཚོད་རྫོགས་ཤིང་གོས་དང་བཅས་པར་སྐྱེ་ལ། འདོད་པར་ངོ་ཚ་མེད་ཅིང་ཁྲེལ་མེད་
ཤས་ཆེ་བས་གཅེར་བུར་སྐྱེ། འོན་ཀྱང་དགེ་སློང་མ་དཀར་མོ་ནི་སྔོན་གྱི་སྨོན་ལམ་གྱི་དབང་
གིས་གོས་དང་བཅས་པ་དང་། སྲིད་པ་ཐ་མ་པའི་བྱང་སེམས་ནི་གཞོན་ནུ་མཚན་དཔེས་བརྒྱན་
ཅིང་ན་བཟའ་དང་བཅས་པའོ། །
བཞི་པ་ཆོས་ཀྱི་ཁྱད་པར་ནི། མིག་གང་གིས་མཐོང་ཞེ་ན། བར་སྲིད་དེ་ནི་སྲིད་
པ་བར་མར་རིས་མཐུན་པ་ནང་ཕན་ཚུན་དང་། ལྷ་མིག་རྣམ་པར་དག་པ་བསྒོམས་པ་ལས་
བྱུང་བ་རྣམས་ཀྱིས་མཐོང་གི །སྐྱེས་ཐོབ་ཀྱིས་མ་ཡིན་ཏེ། ཤིན་ཏུ་དང་བའི་ཕྱིར། ལས་ལས་
བྱུང་བའི་རྫུ་འཕྲུལ་གྱིས་ནམ་མཁའ་འགྲོ་ཞིང་ཤུགས་མགྱོགས་ཁྱད་དང་ལྡན་ཏེ། སུས་ཀྱང་
དགག་དཀའ་བའི་ཕྱིར། དེ་ནི་དབང་པོ་གཟུགས་ཅན་ལྔ་པོ་ཀུན་ཚང་ཞིང་རི་དང་བྲག་ལ་
སོགས་པ་ལའང་ཐོགས་མེད་དུ་འགྲོ་བའི་ནུས་པ་དང་ལྡན་ཏེ། སྲིད་པ་འཚོལ་བ་ཡིན་པའི་ཕྱིར་
དང༌། བྲག་སོགས་སུའང་སྲིན་བུར་དམིགས་པའི་ཕྱིར། འོན་ཀྱང་མའི་མངལ་དང་རྡོ་
རྗེའི་གདན་ལྟ་བུར་ཐོགས་སོ། །སྲིད་པ་བར་མ་གྲུབ་ནས་གཞན་དུ་མི་ཟློག་སྟེ། བར་
སྲིད་སྔོན་དུས་གཉིས་ལས་གཅིག་གིས་འཕངས་པའི་ཕྱིར། འདོད་པའི་བར་སྲིད་དེ་ནི་སྐལ་
བ་བཟང་ངན་གྱིས་དྲི་ཞིམ་པ་དང་མི་ཞིམ་པ་ཟའོ། ། །
ལྔ་པ་སྐྱེ་གནས་སུ་འཇུག་ཚུལ་ནི། འོ་ན། བར་སྲིད་དེས་སྐྱེ་གནས་སུ་འཇུག་
ཚུལ་ཇི་ལྟ་བུ་ཞེ་ན། མིར་སྐྱེ་འགྱུར་ཞིག་ཡིན་ན་རྒྱང་རིང་པོ་ནས་ཕ་མ་ཉལ་པོ་བྱས་པ་མཐོང་།
དེའང་ཕོར་སྐྱེ་ན་ཕ་ལ་སྡང་བ་དང་། མར་འཁྲིག་པར་བྱ་བའི་བློ་ནི་ཕྱིན་ཅི་ལོག་ཏུ་གྱུར་པས་མ་
དེ་དང་རྩེ་དགའ་བྱ་བར་འདོད་ནས་འགྲོ་བར་བྱ་བའི་ཡུལ་མངལ་དུ་འགྲོ་སྟེ། དེར་སོང་ནས་
མའི་ལྟོ་གཡས་ཕྱོགས་བུ་སྣོད་དུ་ཁ་རྒྱབ་ཏུ་བསྟན་ཏེ་ཙོག་ཙོག་པུར་སྐྱོའོ། །མོར་སྐྱེ་བ་ཡིན་
ན་མར་སྡང་། ཕར་ཆགས་པས་མའི་ལྟོ་གཡོན་དུ་ཁ་མདུན་དུ་བལྟ་བ་ལས་འདྲའོ། །འདི་
དག་ནི་མངལ་སྒོང་གི་འཇུག་ཚུལ་ལོ། །དེ་གཉིས་ལས་གཞན་དྲོད་གཤེར་སྐྱེས་ནི་སྐྱེ་གནས་
གཙང་བའམ་མི་གཙང་བ་ལ་དྲི་འདོད་པས་འགྲོའོ། །རྫུས་སྐྱེས་ནི་སྐྱེ་གནས་མཐོང་ནས་དེ་
ལ་མངོན་པར་འདོད་ཅིང་སྲེད་པས་འཇུག་གོ །དེ་དག་ལས་དམྱལ་བའི་སྲིད་པ་བར་མ་ཡི་
དབྱིབས་ནི་གཤིན་རྗེས་ཞགས་པས་བཏགས་ཏེ་སྤྱིའུ་ཚུགས་ཁོ་ནར་ཁྲིད་པ་ཡིན་ལ། ལྷ་ནི་
མགོ་གྱེན་ལ་བལྟ་ཞིང་། མི་སོགས་གསུམ་ནི་མི་ལ་སོགས་པ་བཞིན་དུའོ། །འོ་ན། མངལ་

དུ་འཇུག་པ་ཐམས་ཅད་བློ་ཕྱིན་ཅི་ལོག་པ་ཁོ་ན་ཡིན་ནམ་ཞེ་ན། མ་ངེས་ཏེ། མདོ་ལས་རྣམ་
པ་བཞིར་གསུངས་ཏེ། དེ་ལ་གཅིག་ནི་མའི་མངལ་དུ་ཤེས་བཞིན་དུ་འཇུག་གོ །གནས་པ་དང་
འབྱུང་བ་ནི་མི་ཤེས་པ་དང་། གཞན་དག་ནི་འཇུག་པ་མ་ཟད་གནས་པ་ཡང་ཤེས་ལ། འབྱུང་བ་
ནི་མི་ཤེས་པ་དང་། ཡང་གཞན་དག་ནི་འཇུག་གནས་ཤེས་པ་མ་ཟད་འབྱུང་བའང་ཤེས་པ་
དང་། ཡང་སྔ་མ་གསུམ་ལས་གཞན་དག་ནི་འཇུག་གནས་འབྱུང་བ་ཐམས་ཅད་ལ་རྨོངས་
པ་དག་ཡོད་དོ་ཞེས་གསུངས་པའི་ཕྱིར། སྒོ་ང་ལས་སྐྱེས་པ་ནི་རང་རྒྱལ་དུ་འགྱུར་ཡང་རྟག་
ཏུ་རྨོངས་པ་ཁོ་ནའོ། །འདི་ནི་ཚོགས་སྤྱོད་དང་། སྔར་སྨོས་པ་ནི་བསེ་རུ་ལྟ་བུ་ཡིན་པས་
འགལ་བ་མེད་དོ། །མཚན་གཞི་ནི་ཉེ་བའི་བྲག་སོགས་སོ། །འོ་ན། ཤེས་བཞིན་དུ་
འཇུག་པ་སོགས་གང་ཡིན་ཞེ་ན། མངལ་དུ་འཇུག་པ་གསུམ་པོ་དག་སྟེ། འཁོར་ལོས་
སྒྱུར་རྒྱལ་དང༌། ། རང་བྱུང་རང་རྒྱལ་དང་རྫོགས་པའི་སངས་རྒྱས་གཉིས་ནི་གཉིས་པ་དང་
གསུམ་པ་ཡིན་ཏེ། འཁོར་སྒྱུར་ནི་ལས་བསོད་ནམས་རྒྱ་ཆེ་བའི་ཕྱིར་དང་། རང་སངས་
རྒྱས་ནི་བསྐལ་པ་བརྒྱར་ཚོགས་བསགས་ཤིང་དངོས་པོ་དྲུག་ལ་མཁས་པས་ཡེ་ཤེས་རྒྱ་ཆེ་བའི་
ཕྱིར་དང་། སངས་རྒྱས་ནི་བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་བསྐལ་པ་གྲངས་
མེད་གསུམ་ལ་བསགས་པས་ཤིན་ཏུ་རྒྱ་ཆེ་བའི་ཕྱིར་ན་གོ་རིམ་བཞིན་དུ་སྦྱར་རོ།། །།
གཉིས་པ་བར་དུ་གནས་ཚུལ་ལ་གཉིས། གང་གནས་པ་སེམས་ཀྱི་རྟེན་འབྲེལ་དང་།
གང་གིས་གནས་པ་ཟས་ཀྱི་རྟེན་འབྲེལ་ལོ། །
དང་པོ་ལ་གསུམ། བསྟན། བཤད། བསྡུ་བའོ། །
དང་པོ་ནི། ཕྱི་རོལ་པ་ན་རེ། གང་ཟག་གི་བདག་ཡོད་པར་ཐལ། སྐྱེ་བ་སྔ་མ་
ནས་འདིར་འོང་བ་དང་། འདི་ནས་ཕྱི་མར་འགྲོ་བའི་བར་སྲིད་ཡོད་པའི་ཕྱིར་ཞེ་ན། དེ་
ལྟར་ཡིན་ཡང་གང་ཟག་གི་བདག་མེད་དེ། རྟག་གཅིག་རང་དབང་ཅན་གྱི་གང་ཟག་མེད་པའི་
ཕྱིར། ཁོ་ན་རེ། འོ་ན། ཕུང་པོ་སྔ་མ་དོར་ནས་ཕྱི་མ་ལེན་པར་བྱེད་པ་པོ་མ་གྲུབ་པར་
ཐལ། གང་ཟག་གི་བདག་མེད་པའི་ཕྱིར་ཞེ་ན། མ་ཁྱབ་སྟེ། ཕུང་པོའི་རྒྱུན་ཙམ་ཉིད་
གང་ཟག་ཡིན་པའི་ཕྱིར། ཁོ་ན་རེ། ཕུང་པོ་སྐད་ཅིག་མ་ཡིན་པས་རྒྱན་གྱིས་འཇུག་པར་
མི་འགྱུར་རོ་ཞེ་ན། སྐྱོན་མེད་དེ། སྐྱེ་བ་སྔ་མའི་ཉོན་མོངས་པ་དང་ལས་ཀྱིས་མངོན་པར་འདུས་
བྱས་པའི་སྲིད་པ་བར་མའི་ཕུང་པོའི་རྒྱུན་གྱིས་ན་སྐྱེ་བའི་གནས་མངལ་དུ་འགྲོ་སྟེ། དཔེར་

ན། མར་མེ་སྐད་ཅིག་མ་ཡིན་ཡང་རྒྱུན་གྱིས་ཡུལ་གཞན་དུ་འགྲོ་བ་བཞིན། བར་སྲིད་ལས་
སྐྱེ་སྲིད་སོགས་ཀྱི་རྒྱུན་ཇི་ལྟར་འབྱུང་ཞེ་ན། ལས་དང་ཉོན་མོངས་པས་ཇི་ལྟར་འཕངས་པ་
བཞིན་དུ་ནུར་ནུར་པོ་སོགས་མངལ་གྱི་གནས་སྐབས་ལྔ་དང་། དེ་ལས་སྐྱེ་མཆེད་དྲུག་དོད་
པ་དང་། མངལ་ནས་བྱུང་སྟེ་བྱིས་པ་སོགས་བཙས་པའི་གནས་སྐབས་ལྔའི་རིམ་གྱིས་ཕུང་
པོ་ལྔའི་རྒྱུན་སྐྱེ་བ་ཡིན་ནོ། །དེ་ལྟར་སྐྱེས་ནས་ཉོན་མོངས་པས་ལས་གསོག་ཅིང་། ཡང་འཆི་
སྲིད་དང་ཚེ་འདིར་བསགས་པའི་ལས་དང་ཉོན་མོངས་པ་རྣམས་ཀྱིས་འཇིག་རྟེན་ཕ་རོལ་གྱི་
བར་སྲིད་དང་། དེ་ནས་ཡང་དེའི་སྐྱེ་བའི་སྲིད་པ་དག་ཏུ་འགྲོ་ལ། དེ་ནས་ཀྱང་འཆི་འཕོ་
དང༌། སྐྱེ་བར་གཞོལ་བར་ཐུག་པ་མེད་པའི་ཕྱིར་སྲིད་པ་བཞིའི་འཁོར་ལོ་འཁོར་བ་ལ་ནི་
ཐོག་མ་དང་ཐ་མའང་མེད་པ་ཡིན་ནོ། །
གཉིས་པ་རྒྱས་བཤད་ལ་གསུམ། གནས་སྐབས་པའི་རྟེན་འབྲེལ། སྐབས་སུ་བབ་
པའི་ངོ་བོ། །ཡན་ལག་གསུམ་དཔེ་དང་སྦྱར་བའོ། ། །
དང་པོ་ལ་བཞི། རང་བཞིན། བསྡུ་བ་དཔྱད་པ། གྲངས་ངེས་པའི་རྒྱུ་མཚན། འབྱུང་
བྱུང་གི་ཁྱད་པར་རོ། །
དང་པོ་ལ་གསུམ། དབྱེ་བ། སོ་སོའི་མཚན་ཉིད། དེ་དག་གི་ངེས་པའོ། །
དང་པོ་ནི། དེ་ལྟར་ཕུང་པོའི་རྒྱུན་སྐྱེ་བ་སྔ་མ་དང་། ད་ལྟ་བ་དང་། ཕྱི་མའི་
བདག་ཉིད་ཀྱིས་འཁོར་བའི་འཁོར་ལོ་གང་ཡིན་པ་དེ་ནི་མ་རིག་པ་ནས་རྒ་ཤིའི་བར་རྟེན་ཅིང་
འབྲེལ་བར་འབྱུང་བའི་ཡན་ལག་བཅུ་གཉིས་སུ་འགྱུར་རོ། །ཅིའི་ཕྱིར་རྟེན་འབྲེལ་ཞེས་བྱ་
ཞེ་ན། པྲ་ཏཱི་ཏྱ་ས་མུད་པཱ་ད་ཞེས། པྲ་ཏཱི་ཕྲད་པ་དང་། བྱིངས་ཨི་ཏི་འགྲོ་བ་ཡིན་ཡང་པྲ་
ཏཱི་དང་འབྲེལ་བ་ན་ཕྲད་ནས་དང་ཕྲད་ཅིང་ལ་འཇུག །བྱིངས་པཱ་ད་ཉེ་བསྒྱུར་ས་མུད་གོང་དུ་
ཡོད་པས་ན་འབྱུང་བ་ལ་འཇུག་པའི་ཕྱིར་རྒྱུ་རྐྱེན་དང་འབྲས་བུ་ཕྲད་ནས་ཡང་དག་པར་འབྱུང་
བས་དེ་སྐད་ཅེས་བྱའོ།།ཡན་ལག་བཅུ་གཉིས་གང་ཞེ་ན། མ་རིག་པ་དང་། འདུ་བྱེད་
དང་། རྣམ་པར་ཤེས་པ་དང་། མིང་གཟུགས་དང་། སྐྱེ་མཆེད་དྲུག་དང་། རེག་
པ་དང་། ཚོར་བ་དང་། སྲེད་པ་དང་། ལེན་པ་དང་། སྲིད་པ་དང་། སྐྱེ་བ་དང་།
རྒ་ཤིའོ། །དེ་བཅུ་གཉིས་ལ་ཆ་གསུམ་ཡོད་དེ། སྔོན་གྱི་མཐའ་ལ་མ་རིག་པ་དང་འདུ་བྱེད་
གཉིས་དང་། ཕྱི་མའི་མཐའ་ལ་སྐྱེ་བ་དང་རྒ་ཤི་གཉིས་དང་། བར་དུ་རྣམ་ཤེས་ནས་སྲིད

པའི་བར་བརྒྱད་ཡོད་པའི་ཕྱིར། འོ་ན། དེ་དག་གང་ཟག་གང་ལ་ལྡན་ཞེ་ན། མངལ་
སྐྱེས་ཚེ་ཡོངས་སུ་རྫོགས་པ་ལ་ལྡན་པ་ཡིན་གྱི། སྐྱེ་གནས་གཞན་དང་བར་མ་དོར་འཆི་བ་
ལ་མིན་ནོ། །
གཉིས་པ་སོ་སོའི་མཚན་ཉིད་ནི། ཡན་ལག་བཅུ་གཉིས་ཞེས་བཤད་ན། དེ་དག་
གི་ངོ་བོ་གང་ཞེ་ན། མ་རིག་པ་ནི་སྐྱེ་བ་སྔོན་མ་ཉོན་མོངས་པ་སྤྱོད་པའི་གནས་སྐབས་ཀྱི་
ཕུང་པོ་ལྔ་སྟེ་ཉོན་མོངས་པ་ཡིན་ནོ། །འདུ་བྱེད་དག་ནི་སྐྱེ་བ་སྔོན་མ་དགེ་སོགས་ལས་གསུམ་
སྤྱོད་པའི་གནས་སྐབས་ཀྱི་ཕུང་པོ་ལྔ་སྟེ་ལས་སོ། །རྣམ་ཤེས་ནི་སྐྱེ་བ་འདིར་མའི་མངལ་དུ་
ཉིང་མཚམས་སྦྱོར་བའི་སྐད་ཅིག་གི་ཕུང་པོ་ཡིན་ནོ། །མིང་དང་གཟུགས་ནི་ཉིང་མཚམས་སྦྱོར་
བའི་སྐད་ཅིག་མ་དེ་ཕན་ཆད་ནས་བཟུང་སྟེ་སྐྱེ་མཆེད་དྲུག་དོད་ཚུན་ཆད་ཀྱི་ཕུང་པོ་ལྔའོ། །
དེ་ལ་མིང་ནི་ཚོར་འདུ། འདུ་བྱེད། ཡིད་ཀྱི་རྣམ་ཤེས་ཡིན་ཏེ། མིང་ལྟར་ཐོགས་པ་
མེད་པའི་ཕྱིར། གཟུགས་ནི་མེར་མེར་པོ་སོགས་སོ། །སྐྱེ་མཆེད་དྲུག་པོ་དེ་ནི་ཡུལ་དབང་
རྣམ་ཤེས་གསུམ་འདུས་ནས་ཡུལ་ལ་ལོངས་སྤྱོད་པ་ཚུན་ཆད་དོ། །རེག་པ་ནི་གསུམ་འདུས་
ནས་ཡུལ་ཡོངས་སུ་གཅོད་པ་ནས་བཟུང་སྟེ་བདེ་བ་དང་། སྡུག་བསྔལ་དང་། ལ་སོགས་པ་
བཏང་སྙོམས་ཀྱི་རྒྱུ་ཡུལ་ཡིད་དུ་འོང་། མི་འོང་། བར་མ་ལ་བླང་དོར་ཤེས་ནུས་པ་ཚུན་ཆད་
དོ། །ཚོར་བ་ནི་ཚོར་བ་གསུམ་གྱི་རྒྱུ་བླང་དོར་ནུས་པ་ནས་བཟུང་འཁྲིག་པ་ལ་སྤྱོད་མི་ནུས་
པ་ཚུན་ཆད་དོ། །སྲེད་པ་ནི་འདོད་ཡོན་གྱི་ལོངས་སྤྱོད་དང་འཁྲིག་པ་ལ་སྤྱོད་ཅིང་ཡུལ་འཚོལ་
བ་ལ་མ་ཞུགས་ཀྱི་བར་གྱི་ཆགས་པ་ཅན་གྱི་ཕུང་པོ་ལྔའོ། །ཉེ་བར་ལེན་པ་བ་ནི་སྲིད་པའི་ཡུལ་
དུ་གྱུར་པའི་ལོངས་སྤྱོད་རྣམས་ཐོབ་པར་བྱ་བའི་ཕྱིར་ཡོངས་སུ་རྒྱུག་པའོ། །རྒྱུག་པའི་གང་
ཟག་དེ་ཡང་སྲིད་ཕྱི་མའི་བདེ་བ་དང་སྡུག་བསྔལ་ལ་སོགས་པའི་འབྲས་བུ་འབྱུང་བར་འགྱུར་
བའི་རྒྱུ་ལས་དགེ་མི་དགེ་བྱེད་པའི་གནས་སྐབས་ཀྱི་ཕུང་པོ་ལྔ་པོ་དེ་ནི་སྲིད་པ་ཡིན་ནོ། །
འདི་ནས་ཤི་འཕོས་ཏེ་ཕྱི་མར་ཉིང་མཚམས་སྦྱོར་བ་སྐབས་དེ་ནི་སྐྱེ་བ་ཡིན་ལ། ཚེ་འདི་དབུས་
སུ་བཞག་པའི་ཕྱི་མའི་མིང་གཟུགས། སྐྱེ་མཆེད་དྲུག །རེག་པ། ཚོར་བའི་བར་བཞི་
ནི་རྒ་ཤི་ཡིན་ཏེ། མདོ་ལས། དགེ་སློང་དག་མིང་གཟུགས་ཀྱི་སྐྱེ་བ་གང་ཡིན་པ་དེ་ནི་རྒྱ་
ཤིའི་སྐྱེ་བ་ཡིན་ཏེ། ཚོར་བའི་བར་དུའང་དེ་དང་འདྲའོ་ཞེས་གསུངས་པའི་ཕྱིར། དེ་ལྟ་
བུའི་རྟེན་འབྲེལ་དེའང་སྐད་ཅིག་མ་དང་། རྒྱུན་ཆགས་པ་དང་། འབྲེལ་བ་ཅན་དང་། གནས་

སྐབས་པ་དང་བཞིར་གསུངས་པ་ལས། འདི་ནི་གནས་སྐབས་པའི་རྟེན་འབྲེལ་བར་འབྱུང་
བར་འདོད་པ་ཡིན་ནོ། །ལོའི་དཔྱད་པ་འོག་ནས་མཛད། གལ་ཏེ་གནས་སྐབས་དེ་དག་ཕུང་པོ་
ལྔ་པ་ཅན་ཡིན་ན། ཅིའི་ཕྱིར་མ་རིག་པ་ལ་སོགས་པའི་ཡན་ལག་ཏུ་བསྒྲགས་ཤེ་ན། གནས་
སྐབས་དེ་ན་མ་རིག་པ་གཙོ་བོ་ཡིན་པའི་ཕྱིར་ན་གཙོ་བོའི་མིང་གིས་ཡན་ལག་ཏུ་བསྒྲགས་པ་
ཡིན་ཏེ། དཔུང་ཚོགས་ཡན་ལག་བཞི་པ་ལའང་རྒྱལ་པོ་བྱུང་ངོ་ཞེས་བརྗོད་པ་བཞིན། དེ་
བཞིན་དུ་འདུ་བྱེད་སོགས་ལའང་སྦྱར་རོ། །
གསུམ་པ་དེ་དག་གི་ངེས་པ་ནི། རྟེན་འབྲེལ་ཡན་ལག་བཅུ་གཉིས་ཆ་གསུམ་དུ་བསྟན་
པ་ལ་དགོས་པ་ཅི་ཡོད་ཅེ་ན། དགོས་པ་ཡོད་དེ། སྔོན་གྱི་མཐའ་དང་། ཕྱི་མའི་མཐའ་
དང༌། བར་དག་ལ་བདག་སྔོན་བྱུང་ངམ་མ་བྱུང་། ཅི་ཞིག་ཏུ་བྱུང༌། ཇི་ལྟར་བྱུང་།
མ་འོངས་པ་ན་འབྱུང་ངམ་མི་འབྱུང་། ཅི་ཞིག་ཏུ་འབྱུང་། ཇི་ལྟར་འབྱུང་། ད་ལྟ་ཅི་
ཞིག་ཡིན་སྙམ་པའི་རྨོངས་པ་རྣམ་པར་བཟློག་པར་བྱ་བའི་ཕྱིར་རོ།། །། །
གཉིས་པ་བསྡུ་བ་དཔྱད་པ་ནི། འོ་ན། རྟེན་འབྲེལ་ཡན་ལག་བཅུ་གཉིས་བསྡུ་
ན་དུར་འདུས་ཤེ་ན། བསྡུ་ན་གསུམ་དུ་འདུས་ཏེ། ཉོན་མོངས་པ་དང་། ལས་དང་།
གཞི་གསུམ་དུ་འདུས་པའི་ཕྱིར། ཉོན་མོངས་པ་ལ་གསུམ་ཡོད་དེ། མ་རིག་པ་དང་། སྲེད་
པ་དང་། ལེན་པ་གསུམ་ཡོད་པའི་ཕྱིར། ལས་ལ་གཉིས་ཡོད་དེ། འདུ་བྱེད་དང་སྲིད་པ་
གཉིས་ཡོད་པའི་ཕྱིར། གཞི་ནི་ལྷག་མ་བདུན་པོ་ཡིན་ཏེ། དེ་ལས་ལས་དང་ཉོན་མོངས་
པ་འབྱུང་བའི་ཕྱིར། ཡན་ལག་བདུན་པོ་གཞི་ཡིན་པ་དེ་བཞིན་དུ་འབྲས་བུའང་ཡིན་ཏེ། ལས་
དང་ཉོན་མོངས་པ་ལས་བྱུང་བའི་ཕྱིར། ཡང་རྟེན་འབྲེལ་ནི་རྣམ་པ་གཉིས་ཏེ། སྔོན་གྱི་
མཐའ་པ་དང་། ཕྱི་མའི་མཐའ་པའོ། །དེ་དག་རེ་རེ་ལའང་རྒྱུ་དང་འབྲས་བུ་གཉིས་གཉིས་
ཡོད་པ་ལས། མ་རིག་པ་དང་འདུ་བྱེད་ནི་སྔོན་མཐའི་རྒྱུ་དང་། རྣམ་ཤེས་ནས་ཚོར་བའི་
བར་ནི་སྔོན་མཐའི་འབྲས་བུ་ཡིན་ལ། སྲེད་ལེན་སྲིད་པ་གསུམ་ནི་ཕྱི་མཐའི་རྒྱུ་དང་། སྐྱེ་བ་
དང་རྒ་ཤི་ནི་འབྲས་བུ་ཡིན་ནོ། །འོ་ན། རྟེན་འབྲེལ་རྒྱུ་འབྲས་སུ་འབྲེལ་བ་ལ་ཁྱད་པར་
མེད་བཞིན་དུ་སྔོན་མཐའི་རྒྱུ་གཉིས་སུ་བསྡུས་ཤིང་འབྲས་བུ་ལྔར་ཕྱེ་ལ། ཕྱི་མཐའི་རྒྱུ་གསུམ་
དུ་ཕྱེ་ཞིང་འབྲས་བུ་གཉིས་སུ་ཅིའི་ཕྱིར་བསྡུས་ཤེ་ན། སྐྱེ་བ་སྔ་ཕྱི་མཐར་གཉིས་ཀྱི་གོ་རིམ་
བཞིན་དུ་རྒྱུ་དང་འབྲས་བུ་མདོར་བསྡུས་ཏེ་བསྟན་ཀྱང་། དེ་གཉིས་ལ་དེ་ལྟར་དབྱེར་མི་རུང་

བའི་སྐྱོན་མེད་དེ། བར་མའམ་སྐྱེ་བ་འདི་ལ་འབྲས་བུ་ལ་རྣམ་པ་ལྔར་ཕྱེ་བ་དང་། རྒྱུ་ལ་
གསུམ་དུ་ཕྱེ་བའི་རྗེས་སུ་དཔག་པ་ལས་ཕྱི་མའི་སྐྱེ་བ་དང་རྒ་ཤིའང་རྣམ་པ་ལྔར་རྗེས་སུ་དཔོག་
པར་ནུས་ལ། སྔ་མའི་མ་རིག་པ་དང་འདུ་བྱེད་ཀྱང་རྣམ་པ་གསུམ་དུ་དཔོག་པར་ནུས་ཏེ།
སྲིད་པ་མ་རིག་པ་ཡིན་པ་དང་། ཚོར་བའི་བར་ནི་རྒ་ཤི་ཡིན་པའི་ཕྱིར། དེ་བཞིན་དུ་སྔ་
ཕྱིའི་རྒྱུ་འབྲས་མདོར་བསྡུས་ཏེ་བསྟན་པས་བར་མའི་འབྲས་བུ་དང་། རྒྱུའང་མདོར་བསྡུས་
པ་དཔོག་པར་ནུས་པས་དབྱེ་བསྡུ་ལ་མཁས་པའི་ཕྱིར་དེ་ལྟར་བསྟན་གྱི། དོན་ལ་ཁྱད་པར་
མེད་དོ། །
གསུམ་པ་གྲངས་ངེས་པའི་རྒྱུ་མཚན་ནི། གལ་ཏེ་དེ་ལྟ་ནའང་མ་རིག་པ་ལ་རྒྱུ་ཡོད་
ཅིང་རྒ་ཤི་ལ་འབྲས་བུ་ཡོད་ན་ནི་རྟེན་འབྲེལ་ཡན་ལག་བཅུ་གཉིས་སུ་ངེས་པར་མི་འགྱུར་ལ།
མེད་ན་མ་རིག་པ་རྒྱུ་མེད་དང་། རྒ་ཤི་དོན་བྱེད་པས་སྟོང་པ་དང་། འཁོར་བ་ཐོག་མཐའ་
ཅན་དུའང་འགྱུར་རོ་ཞེ་ན། མི་འགྱུར་ཏེ། ཉོན་མོངས་པ་སྲེད་པ་ལས་ཉོན་མོངས་པ་
ལེན་པ་འབྱུང་བ་དང་། ཉོན་མོངས་པ་ལེན་པ་དང་མ་རིག་པ་ལས་བྱ་བ་སྟེ་ལས་སྲིད་པ་
དང་འདུ་བྱེད་འབྱུང་བ་ཉིན་དོ། །ལས་དེ་གཉིས་ལས་ནི་གཞི་འབྱུང་སྟེ། འདུ་བྱེད་ལས་
རྣམ་ཤེས་དང་། སྲིད་པ་ལས་སྐྱེ་བ་འབྱུང་བའི་ཕྱིར། གཞི་དེ་དག་ལས་ཀྱང་གཞི་འབྱུང་
སྟེ། རྣམ་ཤེས་ལས་མིང་གཟུགས་ནས་རེག་པ་ལས་ཚོར་བ་འབྱུང་བའི་བར་དང་། སྐྱེ་
བ་ལས་རྒ་ཤི་འབྱུང་བའི་ཕྱིར། གཞི་དེ་དག་ལས་ཀྱང་ཉོན་མོངས་པ་སྐྱེ་སྟེ། ཚོར་བ་
ལས་སྲེད་པ་དང་། ཚོར་བའི་བར་ནི་རྒ་ཤི་ཡིན་ལ། སྲེད་པ་མ་རིག་པ་ཡིན་པ་རྒ་ཤི་
ལས་མ་རིག་པ་འབྱུང་བའི་ཕྱིར། དེ་ལྟ་ན་དེ་ལྟ་བུ་འདི་ནི་སྲིད་པའི་ཡན་ལག་བཅུ་གཉིས་
ཀྱི་ལུགས་སུ་རྣམ་པར་བཞག་པས་སྐྱོན་གཉིས་ཀ་ལས་གྲོལ་ཏེ། མ་རིག་པའི་རྒྱུ་ནི་རྒ་ཤི་
ཡིན་པའི་ཕྱིར་དང༌། རྒ་ཤིའི་འབྲས་བུའང་མ་རིག་པ་ཡིན་པའི་ཕྱིར་རོ། །དེས་ན་སྔོན་
དང་ཕྱི་མའི་མཐའ་མེད་པར་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ཉིད་འཁོར་བ་
ཡིན་ཏེ། འབྱུང་ལས། གསུམ་པོ་དག་ལས་གཉིས་འབྱུང་སྟེ། །གཉིས་ལས་བདུན་འབྱུང་
བདུན་ལས་ཀྱང་། །གསུམ་འབྱུང་སྲིད་པའི་འཁོར་ལོ་ཏེ། །ཉིད་ནི་ཡང་དང་ཡང་དུ་
འཁོར། །ཞེས་གསུངས་པའི་ཕྱིར་རོ། །
བཞི་པ་འབྱུང་བྱུང་གི་ཁྱད་པར་ནི། འོ་ན། མདོ་ལས་རྟེན་ཅིང་འབྲེལ་བར་འབྱུང་བ་

དང༌། རྟེན་ཅིང་འབྲེལ་བར་བྱུང་བ་སོགས་སོ་སོར་གསུངས་པའི་དོན་གང་ཞེ་ན། བསྟན་
བཅོས་ལས་གཉིས་ཀའང་འདུས་བྱས་ཀྱི་ཆོས་ཀྱི་མིང་གི་རྣམ་གྲངས་ཡིན་པས་རྒྱུ་འབྲས་བཤད་
ཟིན་ལྟར་སྤྱི་ཙམ་གྱི་དབང་དུ་བྱས་པའོ། མདོ་ལས་གསུངས་པ་ལྟར་སྐབས་འདིར་ནི་རྟེན་
ཅིང་འབྲེལ་བར་འབྱུང་བ་ནི་ཕྱི་མ་སྐྱེད་པའི་རྒྱུའི་ཡན་ལག་ཡིན་ཏེ། འདི་ལས་འབྲས་བུའི་ཡན་
ལག་རྣམས་འབྱུང་བའི་ཕྱིར། རྟེན་ཅིང་འབྲེལ་བར་བྱུང་བ་ནི་སྔ་མ་ལས་སྐྱེས་པའི་འབྲས་
བུའི་ཡན་ལག་ཡིན་པར་འདོད་དེ། རྒྱུའི་ཡན་ལག་ལས་བྱུང་བའི་ཕྱིར། དེ་ལྟར་ན་ཡན་
ལག་ཐམས་ཅན་ཀྱང་རྒྱུ་དང་འབྲས་བུར་གྱུར་པ་གཉིས་ཀ་ཡིན་མོད་ཀྱི། འོན་ཀྱང་གང་ལ་
ལྟོས་ནས་རྒྱུ་ཡིན་པ་དེ། དེ་ལ་ལྟོས་ནས་འབྲས་བུ་མ་ཡིན་ལ། གང་ལ་ལྟོས་ནས་འབྲས་
བུ་ཡིན་པ་དེ། དེ་ལ་ལྟོས་ནས་རྒྱུ་མ་ཡིན་ཏེ། བུ་ལ་ལྟོས་ནས་ཕ་ཡིན་པ་དེ། བུ་དེའི་བུ་མ་
ཡིན་པ་བཞིན་ནོ། །ཡང་མདོ་ལས། མ་རིག་པ་ཡོན་ན་འདུ་བྱེད། དེ་ཡོད་ན་རྣམ་ཤེས་སོགས་
འབྱུང་ངོ་གསུངས་པའང་སྔོན་གྱི་མཐའ་འདི་ཡོད་ན་ད་ལྟར་གྱི་མཐའ་འདི་འབྱུང་ལ། ད་ལྟར་གྱི་
མཐའ་འདི་སྐྱེས་པས་ཕྱི་མའི་མཐའ་འདི་སྐྱེའོ་ཞེས་དོན་གཅིག་ཡིན་ནོ། །འདིར་མདོ་སྡེ་པས་ནི་
མ་རིག་པ་སོགས་ཕུང་པོ་ལྔ་པ་ནི་མིན་ཏེ། མ་རིག་པ་ནི་མི་ཤེས་པའི་སེམས་ལས་བྱུང་བ་དང་།
འདུ་བྱེད་ནི་སེམས་པ་ཁོ་ན་ཡིན་ནོ། །གཙོ་ཆེ་བས་ཀྱང་མིན་ཏེ། ད་ལྟ་ན་རྣམ་ཤེས་འབའ་
ཞིག་སྟོན་པར་ཐལ་བའི་ཕྱིར་རོ། །དེས་ན་མ་རིག་པ་དང་འདུ་བྱེད་ནི་སྒྲ་ཇི་བཞིན་པ་ཁོ་ནར་
བཤད་པར་བྱའོ་ཞེས་གསུངས་སོ།། །།
གཉིས་པ་སྐབས་སུ་བབ་པའི་ངོ་བོ་ལ་བཞི། མ་རིག་པ་བཤད་པ། མིང་བཤད་པ།
རེག་པ་བཤད་པ། ཚོར་བ་ཁ་འཕང་དང་བཅས་པ་བཤད་པའོ། །
དང་པོ་ནི། མ་རིག་པའི་ངོ་བོ་ཇི་ལྟ་བུ་ཞེ་ན། ཡང་དག་པ་ཇི་ལྟ་བ་བཞིན་དུ་རིག་
པའི་འགལ་ཟླ་མི་མཐུན་ཕྱོགས་སུ་གྱུར་པ་བདེན་པ་དང་། ལས་འབྲས་དང་། དཀོན་
མཆོག་ལ་སོགས་པའི་རྣམ་པ་མི་གསལ་བའི་སེམས་ལས་བྱུང་བའི་ཆོས་གཞན་ཞིག་མ་རིག་པ་
ཡིན་གྱི། རིག་པ་མེད་ཙམ་དང་། མ་ཡིན་དགག་ཙམ་ནི་མིན་ཏེ། དངོས་མེད་དང་
བེམ་པོའང་དེར་ཐལ་བས་སོ། །དཔེར་ན། མི་འཛའ་བ་ནི་འཛའ་བའི་མི་མཐུན་ཕྱོགས་
སུ་གྱུར་པའི་དགྲ་ཁོ་ནར་གོ་བ་བཞིན་དང་། བརྫུན་ཏེ་མི་བདེན་པས་ནི་བདེན་པའི་མི་མཐུན་
ཕྱོགས་སུ་གྱུར་པའི་ཆོས་གཞན་ཞིག་གོ་བ་བཞིན་དང་། སོགས་པས་ཆོས་མ་ཡིན་པ་དང༌།

བྱ་བ་མ་ཡིན་པ་དང་། དོན་མ་ཡིན་པ་སོགས་བསྡུས་ཏེ། དེ་དག་གིས་ཀྱང་རང་རང་གི་
མི་མཐུན་ཕྱོགས་སུ་གྱུར་པའི་ཆོས་གཞན་རེ་རེ་གོ་བ་བཞིན་ནོ། །གལ་ཏེ་མ་རིག་པ་རིག་པ་
མེད་ཙམ་མིན་པར་གང་ལས་ཤེས་ཤེ་ན། མདོ་ལས་མ་རིག་པའི་ཀུན་སྦྱོར་དང་། སོགས་
པས་བསྡུས་པ་འཆིང་བ་དང་། ཕྲ་རྒྱས་དང་། ཆུ་བོ་དང་། སྦྱོར་བ་ཞེས་བྱ་བའི་ཚིག་
གིས་གསུངས་པའི་ཕྱིར། རིག་པ་མེད་པ་ནི་དེ་དག་ཏུ་འོས་པ་མ་ཡིན་ནོ། །གལ་ཏེ་ཤེས་
རབ་ངན་པ་འཇིག་ཚོགས་ལ་ལྟ་བ་དེ་མ་རིག་ཡིན་ནོ་ཞེ་ན། འཇིག་ལྟ་མ་རིག་པ་མིན་པར་
ཐལ། དེ་ལྟ་བ་ཡིན་པའི་ཕྱིར་ཏེ། ལྟ་བ་མ་རིག་པ་དེ་དང་མཚུངས་ལྡན་ཡིན་པའི་ཕྱིར་
དང༌། ལྟ་བའང་ཤེས་རབ་ཡིན་པས་ཤེས་རབ་ཀྱི་རྫས་གཉིས་མཚུངས་ལྡན་མི་སྲིད་པའི་
ཕྱིར་དང་། དེར་མ་ཟད་མདོ་ལས་མ་རིག་པ་ནི་ཤེས་རབ་ཀུན་ནས་ཉོན་མོངས་བར་བྱེད་པ་
པོ་ཉིད་དུ་བསྟན་པའི་ཕྱིར་ན། ཤེས་རབ་རང་ཉིད་ནི་རང་ལ་ཉོན་མོངས་པར་བྱེད་པར་འགལ་
བའི་ཕྱིར་རོ། །
གཉིས་པ་མིང་ནི། ཚོར་བ་ལ་སོགས་པ་གཟུགས་ཅན་མིན་པའི་ཕུང་པོ་བཞི་ཡིན་ཏེ།
མིང་དང་འདྲ་བར་དོན་ལ་གཞོལ་བའི་ཕྱིར། དཔེར་ན། འཇིག་རྟེན་ན་གྲགས་པའི་གཟུགས་
ཞེས་པའི་མིང་ལས་གཟུགས་གོ་བ་བཞིན་ནོ། །
གསུམ་པ་རེག་པ་ནི། མིག་གི་འདུས་ཏེ་རེག་པ་ནས་ཡིད་ཀྱི་འདུས་ཏེ་རེག་པའི་བར་
དྲུག་སྟེ། ཡུལ་གཟུགས་སོགས་དང་། དབང་པོ་མིག་སོགས་དང་། རྣམ་ཤེས་དེ་དང་དེ་
གསུམ་གསུམ་འདུས་ཏེ་ཡུལ་སྡུག་མི་སྡུག་གཅོད་པར་བྱུང་བ་ཡིན་པའི་ཕྱིར། དེ་དག་ལས་མིག་
གི་སོགས་དང་པོ་ལྔ་ནི་ཐོགས་པའི་རེག་པ་ཡིན་ཏེ། ཐོགས་བཅས་ཀྱི་དབང་པོ་ལ་བརྟེན་
ནས་སྐྱེས་པའི་ཕྱིར། དྲུག་པ་ཡིད་ཀྱི་འདུས་ཏེ་རེག་པ་ནི་ཚིག་བླ་དྭགས་པའི་རིག་པ་ཞེས་
བྱ་སྟེ། ཚིག་བླ་དྭགས་ནི་མིང་ཡིན་ལ། མིང་ལ་དམིགས་པའི་རེག་པ་ཡིན་པའི་ཕྱིར།
ཡོང་རེག་པ་དྲུག་པོ་དེ་དག་གསུམ་དུ་འགྱུར་ཏེ། རིག་པའི་རེག་པ་དང་། མ་རིག་པའི་
རེག་པ་དང༌། དེ་གཉིས་ལས་གཞན་པའི་རེག་པར་བསྡུ་བའི་ཕྱིར། དེ་གསུམ་ནི་རིམ་
པ་བཞིན་དུ་དྲི་མ་སྟེ་ཟག་པ་མེད་པའི་ཤེས་རབ་དང་མཚུངས་པར་ལྡན་པའི་རེག་པ་དང་།
ཉོན་མོངས་ཅན་གྱི་ཤེས་རབ་དང་མཚུངས་པར་ལྡན་པའི་རེག་པ་དང༌། ལྷག་མ་དགེ་བ་
ཟག་བཅས་དང་། མ་བསྒྲིབས་ལུང་མ་བསྟན་དང་མཚུངས་པར་ལྡན་པའི་རེག་པའོ། །མ་

རིག་པའི་རེག་པའང་གཉིས་ཏེ། གནོད་སེམས་དང་། རྗེས་སུ་ཆགས་པ་དང་མཚུངས་
པར་ལྡན་པའི་རེག་པའོ། །ཡང་རེག་པ་ཐམས་ཅད་བསྡུ་ན་གསུམ་སྟེ། བདེ་བ་མྱོང་
བར་འགྱུར་བ་དང་། ལ་སོགས་པ་སྡུག་བསྔལ་མྱོང་འགྱུར་དང་། བཏང་སྙོམས་མྱོང་
འགྱུར་དང་གསུམ་ཡིན་ནོ། །
བཞི་པ་ཚོར་བ་ཁ་འཕང་དང་བཅས་པ་ནི། རེག་པ་དེ་དག་ལས་བྱུང་བའི་ཚོར་བའང་
དྲུག་ཡིན་ཏེ། མིག་གི་འདུས་ཏེ་རེག་པའི་རྐྱེན་གྱིས་ཚོར་བ་ནས་ཡིད་ཀྱི་འདུས་ཏེ་རེག་པའི་
རྐྱེན་གྱིས་ཚོར་བའི་བར་ཡོད་པའི་ཕྱིར། དེ་དག་ལས་དང་པོ་ལྔ་ནི་ལུས་ཀྱི་ཚོར་བ་ཡིན་ཏེ།
དབང་པོ་གཟུགས་ཅན་ལ་བརྟེན་པའི་ཕྱིར་དང་། ལུས་ནི་གཟུགས་ལ་བརྗོད་པའི་ཕྱིར། སེམས་
ཀྱི་ཚོར་བ་ནི་མིག་སོགས་ལས་གཞན་ཡིད་ལ་བརྟེན་པ་ཡིན་ཏེ། བདག་རྐྱེན་སེམས་ཙམ་ལས་
སྐྱེས་པའི་ཕྱིར། སེམས་ཚོར་དེ་ཡིད་ཡུལ་ལ་ཉེ་བར་རྒྱུ་བའི་བྱེ་བྲག་ལས་རྣམ་པ་དག་ནི་
ཡང་བཅོ་བརྒྱད་ཡོད་དེ། ཡིད་བདེ་ཡུལ་ལ། ཡིད་མི་བདེ་ཡུལ་ལ། བཏང་སྙོམས་
ཡུལ་ལ་ཉེ་བར་རྒྱུ་བ་དྲུག་དྲུག་ཡོད་པའི་ཕྱིར། འོ་ན། དེ་དག་ཁམས་གང་ན་དུ་ཡོད་ཅེ་
ན། འདོད་ཁམས་ན་བཅོ་བརྒྱད་པོ་ཐམས་ཅད་ཡོད་དེ། རང་སའི་ཡུལ་དྲུག་ལ་
དམིགས་པ་ཅན་ཡིན་པའི་ཕྱིར། འདོད་པའི་སེམས་ཚོར་དེས་སྤྱོད་ཡུལ་གཟུགས་ཅན་གྱི་
ཁམས་ལ་དམིགས་ན། གཟུགས་ཁམས་ན་དྲི་རོ་གཉིས་མེད་པས། ཡིད་ཉེ་བར་རྒྱུ་བ་
བཅུ་གཉིས་ཡོད་པ་ཡིན་ནོ། །འདོད་གཟུགས་ཀྱི་གོང་མ་གཟུགས་མེད་ལ་འདོད་པའི་ཡིད་ཀྱིས་
དམིགས་ན་དེར་ཡུལ་ལྔ་མེད་པས་ཆོས་གཅིག་པུ་ལ་དམིགས་པའི་ཚོར་བ་གསུམ་རྒྱུའོ། །
བསམ་གཏན་དང་པོ་དང་གཉིས་པ་གཉིས་ན་བཅུ་གཉིས་ཡོད་དེ། དེ་དག་ན་ཡིད་མི་བདེ་
བ་དྲུག་མེད་པའི་ཕྱིར། བཅུ་གཉིས་པོའང་འདོད་པའི་ཁམས་ལ་ཡིད་འགྲོ་ཞིང་དམིགས་པ་
རྣམས་ཡིན་གྱི། རང་དང་གོང་མ་ལ་དམིགས་པ་ནི་མ་ཡིན་ཏེ། དེ་དག་ན་དྲི་རོ་གཉིས་
མེད་པའི་ཕྱིར། གཟུགས་ཁམས་པ་དེ་གཉིས་ཀྱིས་རང་གི་ཁམས་ལ་དམིགས་ན་ཚོར་བ་
བརྒྱད་ཡོད་དེ། གཟུགས་སྒྲ་རེག་ཆོས་བཞི་ལ་དམིགས་པའི་ཚོར་བ་ཡིད་བདེ་བཏང་སྙོམས་
གཉིས་གཉིས་ཡོད་པའི་ཕྱིར། གཟུགས་མེད་པའི་ཁམས་ལ་གཟུགས་ཀྱིས་དམིགས་ན་ཚོར་
བ་གཉིས་རྒྱུ་སྟེ། ཆོས་གཅིག་པུ་ལ་བདེ་བ་དང་བཏང་སྙོམས་གཉིས་ཀྱི་དམིགས་པས་སོ།
བསམ་གཏན་གསུམ་པ་བཞི་པ་གཉིས་ན་ནི་བཏང་སྙོམས་ཀྱི་ཡིད་ཉེར་རྒྱུ་དྲུག་ཡོད་དེ། ཡིད་

བདེ་མེད་པའི་ཕྱིར་དང་། སེམས་བདེའང་ཡིད་ཉེར་རྒྱུར་མི་འགྱུར་བའི་ཕྱིར། དྲུག་པོ་
དེ་དག་གི་དམིགས་པ་ནི་འདོད་ཁམས་པ་ཡིན་ཏེ། ཡུལ་དྲུག་ཡོད་པས་སོ། །གཟུགས་
ཁམས་པ་དེ་གཉིས་ཀྱིས་རང་ས་ལ་དམིགས་ན་ནི་བཏང་སྙོམས་ཀྱི་ཚོར་བ་བཞི་རྒྱུ་སྟེ། དྲི་རོ་
མེད་པའི་ཕྱིར། གཟུགས་ཁམས་བ་དེ་གཉིས་ཀྱིས་གོང་མ་གཟུགས་མེད་ལ་དམིགས་ན་བཏང་
སྙོམས་གཅིག་པུའི་ཚོར་བ་དང་ལྡན་ཏེ། དམིགས་པ་ཆོས་ཁོ་ན་ཡིན་པའི་ཕྱིར། གཟུགས་
མེད་ནམ་མཁའ་མཐའ་ཡས་སྐྱེ་མཆེད་ཀྱི་ཉེ་བར་བསྡོགས་ན་ནི་བཏང་སྙོམས་ཀྱི་ཉེར་རྒྱུ་བཞི་
ཡོད་དེ། དེ་ནི་ནམ་མཁའ་མཐའ་ཡས་སྐྱེ་མཆེད་ལ་ཞི་བ་དང་བསམ་གཏན་བཞི་བར་རགས་
པར་ལྟ་བས་དམིགས་པ་གཟུགས་ཁམས་ཀྱི་བསམ་གཏན་བཞི་པར་ཡིད་ཉེ་བར་འགྲོ་བའི་ཕྱིར་
དང༌། དེ་ན་ཡུལ་བཞི་ཡོད་པའི་ཕྱིར། གོང་མ་ཅིའང་མེད་སོགས་ཀྱི་ཉེར་བསྡོགས་གཟུགས་
མེད་ནས་གཟུགས་མེད་པར་འགྲོ་བ་ནི་བཏང་སྙོམས་ཀྱི་ཉེར་རྒྱུ་གཅིག་ཡིན་ཏེ། ཆོས་འབའ་
ཞིག་ལས་མེད་པའི་ཕྱིར། གཟུགས་མེད་ཀྱི་དངོས་གཞི་བཞི་ནའང་བཏང་སྙོམས་ཀྱི་ཉེར་རྒྱུ་
གཅིག་ཡིན་ཏེ། རང་སའི་ཆོས་གཅིག་པུར་དམིགས་པའི་ཡུལ་ཅན་ཡིན་པའི་ཕྱིར། ཡིད་
ཉེར་རྒྱུ་བཅོ་བརྒྱད་པོ་ཐམས་ཅད་ཟག་པ་དང་བཅས་པ་ཡིན་ཏེ། སྲེད་པ་འཕེལ་བར་བྱེད་
པའི་ཕྱིར། གལ་ཏེ་རྟེན་འབྲེལ་སྟོན་པ་ན་མ་རིག་པ་དང་། མིང་དང་། རེག་པ། ཚོར་བ་
རྣམས་རྒྱས་པར་སྟོན་གྱི། གཞན་མ་ཡིན་པ་ཅི་ཞེ་ན། གཟུགས་དང་། རྣམ་ཤེས་དང་།
སྐྱེ་མཆེད་དྲུག་ནི་ཁམས་བསྟན་པར་བཤད་པའི་ཕྱིར་དང༌། འདུ་བྱེད་དང་། སྲིད་པ་དང་། སྲེད་
ལེན་ནི་གནས་བཞི་པ་དང་ལྔ་བར་འཆད་པར་འགྱུར་བའི་ཕྱིར་གཞན་དག་ནི་མ་བཤད་དོ། །
གསུམ་པ་ཡན་ལག་གསུམ་དཔེ་དང་སྦྱར་བ་ནི། རྟེན་འབྲེལ་ཡན་ལག་བཅུ་གཉིས་
པོ་དེ་ཆ་གསུམ་དུ་བསྡུས་པའི་དཔེ་ཇི་ལྟ་བུ་ཞེ་ན། དེ་བཅུ་གཉིས་པོ་ཆ་གསུམ་དུ་བསྡུས་པ་
འདིར་ནི་ཉོན་མོངས་པ་ས་བོན་བཞིན་དུ་ཤེས་པར་བྱ་སྟེ། ས་བོན་ལས་སྡོང་བུ་དང་། ལོ་
མ་དང་། འབྲས་བུ་འབྱུང་བ་བཞིན་དུ། ཉོན་མོངས་པ་ལས་ཉོན་མོངས་དང་། དེ་ལས་
བྱ་བ་དང་། དེ་ལས་གཞི་འབྱུང་བའི་ཕྱིར། ཡང་ཉོན་མོངས་པ་དེ་ཀླུ་བཞིན་དུ་ཤེས་པར་
བྱ་སྟེ། ཀླུ་གནས་པས་རྒྱ་མཚོ་མི་སྐམ་པ་བཞིན་དུ། ཉོན་མོངས་པའི་ཀླུ་གནས་པས་སྲིད་
པའི་རྒྱ་མཚོ་མི་སྐམ་པའི་ཕྱིར། ཡང་ཉོན་མོངས་པ་ནི་ཤིང་གི་རྩ་བ་བཞིན་དུ་ཤེས་པར་བྱ་
སྟེ། ཤིང་རྩ་བ་ནས་མ་བཅད་ན་ལོ་མ་སོགས་སྐྱེ་བ་བཞིན་དུ། ཉོན་མོངས་པ་རྩ་བ་ནས་

མ་སྤངས་ན་འཁོར་བར་སྐྱེ་བའི་ཕྱིར། ཡང་དེ་ལྗོན་ཤིང་བཞིན་དུ་ཤེས་པར་བྱ་སྟེ། ལྗོན་
ཤིང་ལས་སླར་ཡང་ལོ་མ་སོགས་འབྱུང་བ་བཞིན་དུ། འདི་ལས་ཀྱང་སླར་ཡང་ལས་དང་གཞི་
འབྱུང་བའི་ཕྱིར། དེ་བཞིན་དུ་ཉོན་མོངས་པ་དེ་ནི་ཤུན་པ་བཞིན་དུ་འདོད་དེ། ཤུན་བཅས་
ཀྱི་འབྲས་ལས་མྱུ་གུ་འབྱུང་བ་བཞིན་དུ། ཉོན་མོངས་པའི་ཐོབ་པའི་ལས་ལས་འབྲས་བུ་འབྱུང་
བའི་ཕྱིར། ལས་ནི་ཤུན་བཅས་འབྲས་དང་འདྲ་སྟེ། སྔར་གྱི་དེའི་ཕྱིར། དེ་བཞིན་
དུ་ལས་ནི་སྨན་བཞིན་དུ་ཤེས་པར་བྱ་སྟེ། སྨན་གྱིས་ནུས་པ་ལན་གཅིག་འབྱིན་པ་བཞིན་དུ།
འདིས་ཀྱང་རྣམ་སྨིན་ལན་གཅིག་འབྱིན་པའི་ཕྱིར། ལས་དེ་མེ་ཏོག་བཞིན་དུའང་ཤེས་པར་
བྱ་སྟེ། མེ་ཏོག་འབྲས་བུའི་ཉེ་རྒྱུ་ཡིན་པ་བཞིན་དུ། འདི་ཡང་གཞིའི་ཉེ་རྒྱུ་ཡིན་པའི་ཕྱིར།
གཞི་བདུན་པོ་ནི་བཟའ་བཏུང་གཡོས་ལེགས་པར་གྲུབ་པ་དང་འདྲ་སྟེ། གཡོས་ལེགས་
པར་གྲུབ་པ་ལོངས་སྤྱད་བྱ་ཡིན་པ་བཞིན་དུ། འདིའང་ལོངས་སྤྱད་བྱ་འབའ་ཞིག་ཡིན་གྱི།
རྣམ་སྨིན་གཞན་མི་སྐྱེད་པའི་ཕྱིར། །
གསུམ་པ་བསྡུ་བ་ནི། སྲིད་པ་བཞི་བཤད་ན། དེ་དག་གི་ངོ་བོ་གང་ཞེ་ན། སྲིད་
པ་བཞི་པོ་དེ་དག་ལས་སྐྱེ་བའི་སྲིད་པ་ནི་ཉོན་མོངས་ཅན་ནོ། །འོ་ན། ཉོན་མོངས་པ་
གང་གིས་སྐྱེ་སྲིད་དུ་ཉིང་མཚམས་སྦྱོར་ཞེ་ན། རང་གི་ས་པའི་རྩ་བའི་ཉོན་མོངས་པ་ཀུན་གྱིས་
སྦྱོར་གྱི། གཞན་གྱི་ས་པའི་ཉོན་མོངས་པས་ནི་མིན་ནོ། །སྐྱེ་སྲིད་ལས་གཞན་བར་སྲིད་དང་།
སྔོན་དུས་ཀྱི་སྲིད་པ་དང་། འཆི་སྲིད་གསུམ་ནི་དགེ་མི་དགེ་ལུང་མ་བསྟན་རྣམ་གསུམ་མོ། །
དེ་དག་ཁམས་གང་ན་དུ་ཡོད་ཅེ་ན། འདོད་གཟུགས་གཉིས་ན་བཞི་ག་ཡོད་ལ། གཟུགས་
མེད་ན་ནི་གསུམ་ཡིན་ཏེ། བར་སྲིད་མེད་པའི་ཕྱིར་རོ།། ། །
གཉིས་པ་གང་གིས་གནས་པ་ཟས་ཀྱི་རྟེན་འབྲེལ་ལ། བསྟན། བཤད་གཉིས་ལས།
དང་པོ་ནི། འོ་ན། འགྲོ་བ་རྣམས་ཁམས་གསུམ་དུ་གང་གིས་གནས་ཤེ་ན། འགྲོ་བ་
རྣམས་ཟས་ཀྱིས་གནས་པར་བྱེད་པ་ཡིན་ཏེ། མདོ་ལས། སྟོན་པ་སངས་རྒྱས་ནས་རིང་པོར་མ་
ལོན་པ་ན་ཆོས་གཅིག་བཀའ་སྩལ་བ་འདི་ལྟ་སྟེ། འགྲོ་བ་ཟས་ཀྱིས་གནས་པ་ཡིན་ནོ། །ཞེས་
གསུངས་པའི་ཕྱིར། །
གཉིས་པ་རྒྱས་བཤད་ལ་གསུམ། ཟས་ཀྱི་རང་བཞིན། ཞར་ལ་བར་སྲིད་ཀྱི་མིང་གི་
རྣམ་གྲངས། དེ་དག་གི་ངེས་པའོ། །

དང་པོ་ནི། འགྲོ་བ་ཟས་ཀྱིས་གནས་པ་ཡིན། །ཞེས་བཤད་ན། ཟས་དེ་ལ་དུ་ཞེ་
ན། དེ་ལ་བཞི་ཡོད་དེ། ཁམ་གྱི་ཟས། རེག་པའི་ཟས། སེམས་པའི་ཟས། རྣམ་
ཤེས་ཀྱི་ཟས་རྣམས་སུ་ཡོད་པའི་ཕྱིར། འོ་ན། དེ་དག་ཁམས་གང་ན་ཡོད་ཅེ་ན། ཁམ་
གྱི་ཟས་ནི་འདོད་པ་ན་ཡོད་ཀྱི། ཁམས་གོང་མ་དག་ན་མེད་དེ། ཁམ་ཟས་ལ་འདོད་ཆགས་
དང་བྲལ་བ་དག་དེར་སྐྱེ་བའི་ཕྱིར། དམྱལ་བ་ཆེན་པོ་ན་ཁམས་ཟས་ཇི་ལྟར་ཡོད་ཅེ་ན། ཡོད་
དེ། ལྕགས་ཀྱི་ཐོ་ལུམ་དང་ཟངས་ཞུན་དང་། ཉི་ཚེ་བ་དང་ཉེ་འཁོར་བ་ན་མིའི་ཟས་ཇི་
ལྟ་བ་བཞིན་ཡོད་པར་བཤད་པའི་ཕྱིར། ཁམ་ཟས་ཀྱི་ངོ་བོ་གང་ཞེ་ན། དྲི་རོ་རེག་བྱའི་
སྐྱེ་མཆེད་གསུམ་གྱི་བདག་ཉིད་དོ། །ཅིའི་ཕྱིར་ཁམ་གྱི་ཟས་ཞེས་བྱ་ཞེ་ན། སྣ་ལྕེ་ལུས་
གསུམ་གྱིས་ཁམ་དུ་བཅད་ནས་མིད་པའི་ཟས་ཡིན་པས་དེ་སྐད་ཅེས་བྱའོ། །འོ་ན། འབྲས་
ཆན་སོགས་གཟུགས་ཀྱི་སྐྱེ་མཆེད་ཀྱང་ཁམ་དུ་བཅད་ནས་མིད་པའི་ཕྱིར་ཇི་ལྟར་ཁམ་གྱི་ཟས་
མིན་ཞེ་ན། གཟུགས་ཀྱི་སྐྱེ་མཆེད་ནི་མ་ཡིན་ཏེ། ཟས་ནི་དབང་པོ་དང་རྟེན་འབྱུང་བ་
ལ་ཕན་འདོགས་པ་ཡིན་ན། གཟུགས་ཀྱི་སྐྱེ་མཆེད་དེས་རང་གི་དབང་པོ་མིག་ལ་མི་ཕན་
པའི་ཕྱིར་དང་། རྟེན་འབྱུང་བ་ལའང་མི་ཕན་པའི་ཕྱིར། འོ་ན། བཀྲེས་པས་ཉེན་པ་
ཟས་མཐོང་བ་ཙམ་གྱིས་ཕན་པ་མ་ཡིན་ནམ་ཞེ་ན། ཟས་མཐོང་བ་ཙམ་གྱིས་ཡིད་བདེ་བ་ནི་
བདེ་བ་མྱོང་བར་འགྱུར་བའི་རེག་པ་ཟས་སུ་བྱས་པ་ཡིན་གྱི། གཟུགས་ནི་མ་ཡིན་ཏེ། གལ་
ཏེ་གཟུགས་མཐོང་བ་ཙམ་གྱིས་ཡིན་ན་འདོད་པ་ལས་འདོད་ཆགས་དང་བྲལ་བའི་ཕྱིར་མི་འོང་
དང་། དགྲ་བཅོམ་རྣམས་ཀྱིས་ཟས་མཐོང་བ་ཙམ་གྱིས་ཚིམ་པར་འགྱུར་བ་ལ་ཉོན་མོངས་
ལས་རྣམ་པར་གྲོལ་བ་རྣམས་ལའང་མི་ཕན་པའི་ཕྱིར་ན། འདོད་ཆགས་དང་བཅས་པ་རྣམས་
ལ་ལྟ་ཅི་སྨོས་སོ། །རེག་པའི་ཟས་ལ་སོགས་པ་དེ་དག་གི་ངོ་བོ་གང་ཞེ་ན། རེག་པ་དང༌།
སེམས་པ་དང༌། རྣམ་པར་ཤེས་པ་ནི་ཟག་པ་དང་བཅས་པའི་ཟས་ཡིན་གྱི། ཟག་མེད་
ཟས་མིན་ཏེ། ཟས་ཀྱི་དོན་ནི་སྲིད་པ་གསོ་བར་བྱེད་པ་ཡིན་ན། ཟག་མེད་ནི་སྲིད་པ་ཟད་
བྱེད་ཡིན་པའི་ཕྱིར། འོ་ན། གསུམ་པོ་ཁམས་གང་ན་ཡོད་ཅེ་ན། ཁམས་གསུམ་པོ་དག་
ནའོ། ། །
གཉིས་པ་ཞར་ལ་བར་སྲིད་ཀྱི་མིང་གི་རྣམ་གྲངས་ནི། ཡང་ཟས་ནི་སྲིད་པ་ཚོལ་བ་
རྣམས་ལ་ཕན་པར་བྱེད་པའོ་ཞེས་བཤད་ན། སྲིད་པ་ཚོལ་བ་དེ་གང་ཞེ་ན། དེ་ནི་བར་

སྲིད་ཀྱི་མིང་གི་རྣམ་གྲངས་སོ། །ཅིའི་ཕྱིར་སྲིད་ཚོལ་ལ་སོགས་པ་བྱ་ཞེ་ན། ཡིད་ཀྱིས་
བརྫུས་ཏེ་སྐྱེས་ཤིང་ཕ་མའི་མི་གཙང་བར་མི་ལྟོས་པས་ན་ཡིད་ལས་བྱུང་བ་དང༌། སྔོན་དུས་ཀྱི་
སྲིད་པ་ཚོལ་བའི་ངང་ཚུལ་ཅན་ཡིན་པས་ན་སྲིད་པ་ཚོལ་བ་དང་། ཟས་སུ་དྲི་ཟ་བའི་ཕྱིར་དྲི་ཟ་
དང༌། འཆི་བ་དང་སྐྱེ་བའི་སྲིད་པའི་བར་ན་གནས་པའི་ཕྱིར་སྲིད་པ་བར་མ་དང༌། སྐྱེ་
བ་ལ་མངོན་དུ་ཕྱོགས་པའི་ཕྱིར་མངོན་པར་འགྲུབ་པ་ཞེས་བྱའོ། །
གསུམ་པ་དེ་དག་གི་ངེས་པ་ནི། ཡང་ཅིའི་ཕྱིར་ཟས་བཞིར་བསྟན་ཞེ་ན། འདི་ལ་
སེམས་སེམས་བྱུང་གི་གནས་སམ་རྟེན་དབང་པོ་དང་བཅས་པའི་ལུས་རྒྱས་པའི་དོན་དུ་ནི་ཁམ་
ཀྱི་ཟས་དང་། བརྟེན་པ་སེམས་དང་སེམས་བྱུང་རྒྱས་པའི་དོན་དུ་རེག་པ་སྟེ། སྲིད་པ་གསོ་
བྱེད་གཙོ་བོ་ཡིན་པའི་ཕྱིར་ཁམ་རེག་གི་ཟས་སྔ་མ་གཉིས་བསྟན་ཏོ། །སྲིད་པ་ཕྱི་མ་གཞན་
འཕེན་པའི་ཕྱིར་སེམས་པའི་ཟས་དང༌། ལས་ཀྱིས་འཕངས་པའི་རྣམ་ཤེས་ཀྱིས་སྲིད་པ་ཕྱི་
མ་མངོན་པར་འགྲུབ་པ་ཡི་དོན་དུ་རྣམ་པར་ཤེས་པ་སྟེ། སྲིད་པ་བསྐྱེད་པ་ལ་གཙོ་བོ་ཡིན་
པས་ཟས་ཕྱི་མ་གཉིས་ཏེ་གོ་རིམ་བཞིན་དུ་བསྟན་པས་ན་ཟས་བཞིར་ངེས་སོ། །འདི་དག་
ནི་གཙོ་ཆེ་བའི་དབང་དུ་བྱས་ཀྱི། ཁམ་ཟས་དང་རེག་པས་ཀྱང་བརྒྱུད་ནས་སྲིད་པ་འཕེན་
ཏེ། དེ་དག་ལས་ཉོན་མོངས་དང༌། དེས་ལས་གསོག་པའི་ཕྱིར། སེམས་པ་དང་རྣམ་
པར་ཤེས་པས་ཀྱང་སེམས་ཅན་གནས་པར་བྱེད་དེ། མུ་གེས་ཤིན་ཏུ་ཉེན་པ་དག་གི་ཕས་བུ་
གཉིས་དང་ལྷན་དུ་འཆི་མ་ཕོད་པར་ཐལ་བའི་རྐྱལ་པ་ལ་ཕྱེ་ཡིན་ནོ་ཞེས་གནམ་ལ་བཏགས་པ་
བུ་གཉིས་ཀྱི་ཕྱེ་ཡོད་སྙམ་པའི་སེམས་ཡོད་པ་དེ་སྲིད་དུ་མ་ཤི་བ་དང་། རེ་བ་མེད་པ་ན་ཤི་བར་
གྲགས་པའི་ཕྱིར། །
གསུམ་པ་མཐར་འགྲོ་ཚུལ་ནི། དགེ་རྩ་འཆད་པ་དང་མཚམས་སྦྱོར་བ་སོགས་ཀྱི་
སེམས་དེ་ཡིད་ཤེས་དང་དབང་ཤེས་གང་ཡིན་ཞེ་ན། ལོག་ལྟས་དགེ་རྩ་ཆད་པ་དང༌། དེ་
ཉིད་ཡང་དག་པའི་ལྟ་བ་སོགས་ཀྱིས་མཚམས་སྦྱོར་བའི་སེམས་དང་། ཁམས་དང་ས་ལས་
འདོད་ཆགས་དང་འབྲལ་བའི་མཉམ་གཞག་དང་། ཚུལ་མིན་ཡིད་བྱེད་ཀྱིས་དེ་ལས་ཉམས་
པ་དང་། འཆི་འཕོ་བ་དང་། སྐྱེ་བའི་སེམས་རྣམས་ཡིད་ཀྱི་རྣམ་ཤེས་ཁོ་ནར་འདོད་དེ།
ཕལ་ཆེ་བ་ཕྱིན་ཅི་ལོག་གི་རྟོག་པ་ཡིན་པ་དང་། ཁ་ཅིག་དེ་ཡིན་ཡང་དབང་ཤེས་ལ་དེ་དག་
མེད་པའི་ཕྱིར། འཆི་འཕོ་བ་དང་སྐྱེ་བའི་སེམས་དེ་ཚོར་བ་གང་ལ་བརྟེན་ཞེ་ན། འཆི་

འཕོ་བ་དང་སྐྱེ་བའི་སེམས་དེ་བཏང་སྙོམས་ལ་བརྟེན་ཏེ། འཆི་འཕོ་བ་དང་སྐྱེ་བའི་སེམས་
དེ་མི་གསལ་བའི་ཕྱིར། འཆི་འཕོ་བ་དེ་རྩེ་གཅིག་པའི་ཏིང་ངེ་འཛིན་གྱི་སེམས་ལ་མེད་དེ།
འཆི་འཕོ་བ་ནི་སེམས་ལ་གནོད་པར་བྱེད་ལ། ཏིང་ངེ་འཛིན་དེ་སེམས་ལ་ཕན་འདོགས་པར་
བྱེད་པ་ཡིན་པའི་ཕྱིར། སྐྱེ་སེམས་ལའང་ཏིང་ངེ་འཛིན་གྱི་སེམས་དེ་མེད་དེ། ཏིང་ངེ་
འཛིན་ནི་དགེ་བ་ཡིན་ལ། སྐྱེ་སྲིད་ཉོན་མོངས་ཅན་ཡིན་པའི་ཕྱིར། འོ་ན། འཆི་བའི་
སྲིད་པ་ལ་གསུམ་བཤད་ན། དགྲ་བཅོམ་པ་ཐ་མའི་འཆི་སེམས་དེ་གང་ཞེ་ན། ཕུང་པོ་
ལྷག་མེད་དུ་མྱ་ངན་ལས་འདའ་ཁའི་སེམས་ལ་ལུང་དུ་བསྟན་པ་མིན་པའི་རྣམ་སྨིན་སྐྱེས་དང་
སྤྱོད་ལམ་པའི་སེམས་གཉིས་ཡོད་དོ། །འོ་ན། འཆི་བའི་ཚེ་ལུས་དང་བཅས་པའི་དབང་
པོ་དུ་ལུས་ཀྱི་ཕྱོགས་གང་དུ་འགག་པར་འགྱུར་ཞེ་ན། རྫུས་སྐྱེས་སོགས་ཅིག་ཅར་འཆི་བ་
རྣམས་ལ་ནི་ཡིད་དང་ལུས་དབང་ཅིག་ཅར་འགག་པར་འགྱུར་ལ། འོག་ངན་སོང་གསུམ་
དང་། མི་དང༌། ལྷར་འགྲོ་བ་དང༌། ཡང་སྲིད་དུ་མི་སྐྱེ་བའི་དགྲ་བཅོམ་པ་མྱ་ངན་
ལས་འདའ་བ་རྣམས་རིམ་གྱིས་འཆི་བ་ན་ངན་སོང་ལ་སྐྱེ་བ་ཡིན་ན་རྐང་པ་དང་། མིར་ལྟེ་
བ་དང་། དགྲ་བཅོམ་པ་ནི་སྙིང་གར་ཡིད་འཆི་འཕོ་སྟེ། ལུས་དབང་རྡོ་བསྲེགས་པ་ལ་
ཆུ་བཏབ་པ་ཡལ་བ་ལྟར་ལུས་ཀྱི་རྐང་པ་ལ་སོགས་པར་ནུབ་པའི་ཕྱིར། འོ་ན། གནད་གཅོད་དེ་
དག་རྒྱུ་གང་གིས་ཤེ་ན། གནད་གཅོད་པ་ནི་བད་ཀན་དང༌། མཁྲིས་པ་དང་། རླུང་ཤས་ཆེ་བས་
ཆུ། སོགས་པ་མེ་རླུང་གི་ཁམས་རྣམས་ལས་གང་རུང་ཞིག་དྲག་ཏུ་འཁྲུགས་པའི་སྟོབས་ཀྱིས་
ལུས་ཀྱི་ཕྱོགས་འགའ་ཞིག་ཉམས་ནས་འཆི་སྟེ། མཚོན་ཆ་རྣོན་པོས་བཏབ་པ་ལྟར་ཚོར་བ་
མི་བཟོད་པས་ཉམས་པའི་ཕྱིར། འོ་ན། ཤི་ནས་ཇི་ལྟར་འགྱུར་ཞེ་ན། འཕགས་པ་དང་
མཚམས་མེད་བྱེད་པ་དག་ནི་ཡང་དག་པ་དང་ལོག་པ་ཉིད་དུ་ངེས་པ་ཡིན་ཏེ། ཤི་འཕོས་
མ་ཐག་ཐར་པ་དང་། དམྱལ་བར་སྐྱེ་བར་ངེས་པའི་ཕྱིར། དེ་གཉིས་ལས་གཞན་ནི་མ་ངེས་
པ་ཡིན་ཏེ། རྐྱེན་རེས་འགའ་བ་ཡིན་པའི་ཕྱིར།། །།
༈ གཉིས་པ་གང་དུ་སྐྱེ་བ་སྣོད་ཀྱི་འཇིག་རྟེན་ལ་གསུམ། རིམ་པ་དང་ཚད་དངོས།
ཞར་ལ་སེམས་ཅན་གྱི་ཚད། ཚད་དེ་ཉིད་བྱེ་བྲག་ཏུ་བཤད་པའོ། ། །
དང་པོ་ལ་གསུམ། རྟེན་བཤད། བརྟེན་པ་བཤད། སེམས་ཅན་གྱི་གནས་བྱེ་
བྲག་ཏུ་བཤད་པའོ། །དང་པོ་ལ་གཉིས། རླུང་གི་དཀྱིལ་འཁོར། ཆུ་དང་གསེར་གྱི་

དཀྱིལ་འཁོར་བཤད་པའོ། །
དང་པོ་ནི། སེམས་ཅན་གྱི་འཇིག་རྟེན་བཤད་པའི་འོག་ཏུ་སྣོད་ཀྱི་འཇིག་རྟེན་བཤད་
པར་བྱའོ། །དེའང་འཇིག་རྟེན་གྱི་ཁམས་མཐའ་ཡས་ཤིང་མི་འདྲ་བ་སྣ་ཚོགས་པས་ཐམས་
ཅད་བསྟན་པར་མི་ནུས་ཀྱི། བདག་ཅག་གི་སྟོན་པའི་ཞིང་མི་མཇེད་འཇིག་རྟེན་གྱི་ཁམས་
ཀྱི་རྣམ་གཞག་ཅུང་ཟད་བརྗོད་པར་བྱའོ། །དེ་ལ་ཆོས་མངོན་པ་བ་དག་གིས་སྣོད་ཀྱི་འཇིག་
རྟེན་གནས་པར་འདོད་པའི་ལུགས་ནི། འོག་དག་གི་གཞི་ནི་དང་པོར་བར་སྣང་སྟོང་པར་
ཡོད་པ་ལ། འཇིག་རྟེན་འཆགས་པའི་སྔ་ལྟས་སུ་གྱུར་པའི་རླུང་འཇམ་བུ་ལྡང་བ་ལོ་གྲངས་
དུ་མའི་བར་དུ་འཁྲིགས་པ་ལས་རླུང་གི་དཀྱིལ་འཁོར་ཚན་པོ་ཆེའི་རྡོ་རྗེས་ཀྱང་གཞིག་པར་མི་
ནུས་པ་ཆགས་སོ། །དེའི་རྔམས་སུ་ནི་དཔག་ཚད་ས་ཡ་གཅིག་དང་དྲུག་འབུམ། རྒྱུར་
གྲངས་མེད་གཅིག་ཡོད་དོ། །
གཉིས་པ་ཆུ་དང་གསེར་གྱི་དཀྱིལ་འཁོར་བཤད་པ་ནི། རླུང་གི་དཀྱིལ་འཁོར་དེའི་
སྟེང་དུ་ཆར་གྱི་རྒྱུན་ཤིང་རྟའི་སྲོག་ཤིང་ཙམ་བབས་པ་ལ་བརྟེན་ནས། གསེར་གྱི་སྙིང་པོ་ཅན་གྱི་
ཆུའི་དཀྱིལ་འཁོར་རྔམས་སུ་དཔག་ཚད་འབུམ་ཕྲག་བཅུ་གཅིག་དང་སྟོང་ཕྲག་དག་ནི་ཉི་ཤུར་
ཡོད་པ་ཆགས་སོ། །ཐད་ཀར་མི་འཕོ་བ་ནི། སེམས་ཅན་གྱི་ལས་དབང་གིས་ཡིན་ནོ། །དེའི་
སྟེང་དུ་རླུང་གིས་ཆུ་དེ་དག་བསྲུབས་ཤིང་ཀུན་ཏུ་འཐས་པར་བྱས་པ་ལ་བརྟེན་ནས་གསེར་གྱི་ས་
གཞི་ཆགས་སོ། །དེའི་ཕྱིས་ནི་ཆུའི་དཀྱིལ་འཁོར་གྱི་རྔམས་སུ་འབུམ་ཕྲག་བརྒྱད་དང་། ལྷག་
མ་སུམ་འབུམ་ཉི་ཁྲི་དག་ནི་གསེར་དུ་གྱུར་ཏོ། །འོ་ན། ཆུ་དང་གསེར་གྱི་དཀྱིལ་འཁོར་གྱི་
ཐད་ཀར་ཐག་ཇི་ཙམ་ཞེ་ན། འབུམ་ཕྲག་བཅུ་གཉིས་དང་། སྟོང་ཕྲག་གསུམ་དང༌། བརྒྱ་ཕྲག་
དག་ནི་ཕྱེད་དང་ལྟ་རྣམས་ཁོ་ནའོ། །ཁོར་ཡུག་ཏུ་ནི་ཟླུམ་པོ་ཡིན་པས་སུམ་འགྱུར་རོ། །
གཉིས་པ་བརྟེན་པ་བཤད་པ་ལ། རི་བཤད། མཚོ་བཤད། གླིང་བཤད་པའོ། །
དང་པོ་ནི། དེའི་རྗེས་ལ་ལས་དབང་གིས་ཆུ་དང་གསེར་གྱི་དཀྱིལ་འཁོར་གྱི་
སྟེང་དུ་ཆར་གྱི་རྒྱུན་སྔར་ལྟར་བབས་པ་ལ་བརྟེན་ནས་ཁམས་སྣ་ཚོགས་པ་ཅན་གྱི་ཕྱིའི་རྒྱ་མཚོ་
ཆགས། དེའི་ཁམས་རབ་རླུང་གིས་བསྲུབས་པ་ལ་བརྟེན་ནས་རི་གཞན་ལས་ལྷུན་ཅིང་བརྗིད་
ཆགས་པའི་ལྷུན་པོ་ཆགས། ཡང་ཁམས་འབྲིང་རླུང་གིས་བསྲུབས་པ་ལ་བརྟེན་ནས་རིའི་རྩེ་
མོ་དབྱིབས་ལེགས་ཤིང་བལྟ་ན་སྡུག་པ་ཤིང་རྟའི་གཉའ་ཤིང་ལྟ་བུའི་མཛེས་པ་ཡོད་པས་གཉའ་

ཤིང་འཛིན་དང་། གསེར་གྱི་གཤོལ་མདའ་ལྟ་བུའི་མཛེས་པ་ཡོད་པས་གཤོལ་མདའ་འཛིན་
དང༌། སེང་ལྡེང་གི་ནགས་ཀྱིས་མཛེས་པ་ཡོད་པས་སེང་ལྡེང་ཅན་དང་། དེ་བཞིན་དུ་
རིའི་རྩེ་མོ་ན་བལྟ་ན་སྡུག་པའི་མཛེས་པ་ཡོད་པས་བལྟ་ན་སྡུག་རི་དང༌། རྟའི་རྣ་བ་ལྟ་བུའི་
མཛེས་པ་ཡོད་པས་རྟ་རྣ་དང་། རིའི་རྩེ་མོ་རྣམ་པར་འདུད་པ་ལྟ་བུའི་མཛེས་པ་ཡོད་པས་
རྣམ་འདུད་དང་། རིའི་རྩེ་མོ་འཁོར་ལོའི་མུ་ཁྱུད་ལྟ་བུའི་མཛེས་པ་ཡོད་པས་མུ་ཁྱུད་འཛིན་
རི་སྟེ། དེ་དག་གིས་རི་རབ་བསྐོར་ཏེ་གནས་སོ། །ཁམས་ཐ་མ་བསྲུབས་པ་ལས་དེ་ནས་ནི་
གླིང་རྣམས་ཆགས་པ་ཡིན་ནོ། །དེ་དག་གི་ཕྱི་རོལ་ན་ནི་ཁོར་ཡུག་གི་རི་སྟེ། འདིས་གླིང་
བཞི་འཁོར་བའི་ཚུལ་དུ་བསྐོར་བས་ན་ཁོར་ཡུག་གི་རིའོ། །འོ་ན། རི་དགུ་པོའི་ངོ་བོ་གང་ཞེ་
ན། གཉའ་ཤིང་འཛིན་ནས་མུ་ཁྱུད་འཛིན་གྱི་བར་རི་བདུན་ནི་གསེར་ཡིན་ལ། ཁོར་ཡུག་
གི་རི་དེ་ལྕགས་སོ། །ལྷུན་པོ་ནི་རིན་ཆེན་བཞིའི་རང་བཞིན་ཏེ། ཤར་དངུལ། ལྷོ་
བེཌཱུརྱ། ནུབ་པདྨ་རཱ་ག །བྱང་གསེར་ལས་སོ། །རི་རབ་ཀྱི་ངོས་རིན་པོ་ཆེ་གང་གི་
རང་བཞིན་ཡིན་པ་དེའི་མཐུས། དེའི་ཕྱོགས་ཀྱི་ནམ་མཁའ་ཡང་དེའི་ཁ་དོག་ཏུ་སྣང་བས།
ལྷོ་འཛམ་གླིང་གི་ནམ་མཁའ་ཡང་སྔོན་པོ་སྣང་ངོ་། །འོ་ན། དེ་དག་གི་ཚད་ཇི་ལྟ་བུ་ཞེ་
ན། རི་དགུ་པོ་ཆུའི་ནང་དུ་དཔག་ཚད་བརྒྱད་ཁྲི་དག་ནུབ་སྟེ། ཐམས་ཅད་ཀྱང་གསེར་
གྱི་ས་གཞིར་བརྟེན་པའི་ཕྱིར་རོ། །དེ་བཞིན་དུ་ལྷུན་པོ་ནི་ཆུའི་སྟེང་དུ་ཡང་དཔག་ཚད་དག་
ནི་བརྒྱད་ཁྲི་འཕགས་སོ། །རི་ཕྱི་མ་བརྒྱད་པོའི་འཕང་གི་ཚད་དུ་ནི་རི་རབ་ཀྱི་ཕྱེད་ཕྱེད་དབྲི་
བར་བྱ་སྟེ། གཉའ་ཤིང་འཛིན་དཔག་ཚད་བཞི་ཁྲི་ཡིན་པ་ནས་ཁོར་ཡུག་དཔག་ཚད་སུམ་
བརྒྱ་ཕྱེད་དང་བཅུ་གསུམ་མོ། །རི་དེ་དག་ཐམས་ཅད་ཀྱི་རྔམས་སུ་སྟེ་ཞིང་ངམ་རྒྱར་ཡང་
རང་རང་གི་འཕང་དང་ཚད་མཉམ་མོ།། །།
གཉིས་པ་མཚོ་བཤད་པ་ནི། རི་རབ་ནས་མུ་ཁྱུད་འཛིན་དེ་དག་གི་བར་བདུན་ནི་
རོལ་པའི་མཚོ་བདུན་ཡིན་ཏེ། ཀླུའི་རྒྱལ་པོ་རྣམས་རོལ་ཞིང་རྩེ་བའི་གནས་ཡིན་པས་ན་དེ་
སྐད་དོ། །དེ་དག་ནི་བསིལ་བ་དང་། འཇམ་པ་དང་། ཡང་བ་དང༌། ཞིམ་པ་
དང༌། དྭང་བ་དང་། དྲི་ང་བ་མེད་པ་དང་། འཐུངས་ན་མགྲིན་པ་དང་ལྟོ་བ་ལ་མི་
གནོད་པ་ལ་སོགས་པ་ཡན་ལག་བརྒྱད་ལྡན་གྱི་ཆུས་གང་བའོ། །རོལ་མཚོའི་ཚད་ཇི་ཙམ་
ཞེ་ན། དེ་དག་ཐམས་ཅད་ཟབས་སུ་ནི་དཔག་ཚད་བརྒྱད་ཁྲི་བར་མཚུངས་ཤིང་། དང་

པོ་རི་རབ་དང་གཉའ་ཤིང་འཛིན་གྱི་བར་ལ་ཁ་ཞེང་དཔག་ཚད་སྟོང་ཕྲག་བརྒྱད་ཅུའོ། །དེ་
དག་ནི་ཕྱི་ནང་གཉིས་ལས་ནང་གི་རྒྱ་མཚོ་ཡིན་ནོ། །གཉའ་ཤིང་འཛིན་དེའི་འགྲམ་ཤར་
ནུབ་བར་གྱི་རོལ་མཚོའི་ངོས་ལ་ནི་རང་ཉིད་ཀྱི་ཞེང་གི་སུམ་འགྱུར་ཏེ་དཔག་ཚད་ཉིས་འབུམ་
བཞི་ཁྲི་ཡོད་ལ། དེ་བཞིན་དུ་ནུབ་བྱང་དང་། བྱང་ཤར་དང་། ཤར་ལྷོ་བཅས་ལའང་
རིགས་འགྲེ། གཤོལ་མདའ་འཛིན་ནས་མུ་ཁྱུད་འཛིན་བར་གྱི་རོལ་མཚོ་གཞན་དྲུག་པོ་ནི་
ཁ་ཞེང་སྔ་མ་སྔ་མ་ལས་ཕྱི་མ་ཕྱི་མ་ཕྱེད་ཕྱེད་དབྲི་བ་ཡིན་ཏེ། གཤོལ་མདའ་འཛིན་ལ་བཞི་
ཁྲི་ནས་མུ་ཁྱུད་འཛིན་ལ་སྟོང་ཉིས་བརྒྱ་ལྔ་བཅུའི་བར་དུའོ། །དྲུག་པོའི་ཤར་ནུབ་སོགས་ཕྱོགས་
བཞིའི་ངོས་ནི་སྔ་མ་སྔ་མ་ལས་ཕྱི་མ་ཕྱི་མ་བར་ཐག་ཇེ་རིང་ལ་སོང་བའོ། །ལྷག་མ་མུ་ཁྱུད་
འཛིན་ནས་ཁོར་ཡུག་གི་བར་གྱི་ཆུ་རྣམས་ནི་ཕྱིའི་རྒྱ་མཚོ་ཆེན་པོ་ཡིན་ཏེ། དེའི་ཞེང་གི་ཚད་
ནི་མུ་ཁྱུད་འཛིན་གྱི་མཐིལ་ནས་ཁོར་ཡུག་གི་མཐིལ་གྱི་བར་དུ་དཔག་ཚད་འབུམ་ཕྲག་གསུམ་
དང་སྟོང་ཕྲག་ནི་ཉི་ཤུ་གཉིས་སོ། །མཐའ་སྐོར་དུ་ནི་དཔག་ཚད་ས་ཡ་ཕྲག་གསུམ་དང་དྲུག་
འབུམ་བདུན་བརྒྱ་ལྔ་བཅུ་ཡོད་དོ། །ཆུ་དེ་ནི་ལན་ཚྭའི་རོ་སོགས་ཀྱིས་གང་བའོ། །
གསུམ་པ་གླིང་བཤད་པ་ལ་གསུམ། གླིང་གཙོ་བོ། གླིང་ཕྲན། འཛམ་བུ་
གླིང་གི་ཆོས་ཀྱི་ཁྱད་པར་བཤད་པའོ། །
དང་པོ་ནི། དེ་ནས་ནི་གླིང་རྣམས་ཡིན་ནོ། །ཞེས་བཤད་ན། གླིང་རྣམས་གང་ཞེ་
ན། གླིང་བཞི་ཡོད་པ་ལ་དེ་ལ་ནི་རི་རབ་ཀྱི་ལྷོ་ན་ཡོད་ཅིང་། ཤིང་འཛམ་བུའི་འབྲས་བུ་
མཚོའི་ནང་དུ་ལྷུང་བ་ན་འཛམ་བུ་ཞེས་པའི་སྐད་འབྱིན་པས་ན་འཛམ་བུ་དང་། མཐའ་ཆུས་
འཁོར་བའི་གླིང་ཡིན་པས་ན་ལྷོ་འཛམ་བུའི་གླིང་སྟེ། ངོས་གསུམ་ལ་དཔག་ཚད་སྟོང་ཕྲག་
གཉིས་གཉིས་སོ། །ཤིང་རྟའི་དབྱིབས་འདྲ་བའི་ངོས་ཆུང་ཤོས་གཅིག་ལ་དཔག་ཚད་ཕྱེད་
དང་བཞིའོ། །འདིའི་ཤར་གྱི་ཕྱོགས་སུ་ཡོད་ཅིང་འདི་དག་ལས་ལུས་ཉིས་འགྱུར་གྱིས་འཕགས་
པས་ན་ལུས་འཕགས་སོ། །དབྱིབས་ཟླ་ཁམ་འདྲ་བའི་ངོས་གསུམ་འཛམ་བུའི་གླིང་འདི་དང་
འདྲ་བས་དཔག་ཚད་སྟོང་ཕྲག་གཉིས་གཉིས་དང་། ངོས་གཅིག་ལ་དཔག་ཚད་སུམ་བརྒྱ་
ལྔ་བཅུའོ། །འདིའི་ནུབ་ན་ཡོད་ཅིང་བ་ལང་དང་ནོར་བུ་ལ་སོགས་སྤྱོད་པ་དང་། མཐའ་
ཆུས་འཁོར་བའི་གླིང་སྟེ་ནུབ་བ་ལང་སྤྱོད་ཀྱི་གླིང་ངོ༌། །དབྱིབས་ཟླུམ་པོ་སྟེ། མཐའ་ཀུན་ནས་
བསྐོར་ན་དཔག་ཚད་སྟོང་ཕྲག་ཕྱེད་དང་བརྒྱད་ཡིན་ནོ། །དེའི་དབུས་དྲང་པོ་ནས་གཞལ་

ན་དཔག་ཚད་སྟོང་ཕྲག་ཕྱེད་དང་གསུམ་མོ། །འདིའི་བྱང་ན་ཡོད་ཅིང་འཆི་བའི་ཚེ་ཞག་བདུན་
གྱི་གོང་དུ་སྒྲ་མི་སྙན་པ་འབྱུང་བས་ན་བྱང་སྒྲ་མི་སྙན་སྟེ། མཐའ་ཀུན་ནས་བསྐོར་ན་དཔག་ཚད་
སྟོང་ཕྲག་བརྒྱད། དབྱིབས་གྲུ་བཞི་པ་ཕྱོགས་རེ་རེ་ལ་དཔག་ཚད་སྟོང་ཕྲག་གཉིས་གཉིས་
ཡོད་པར་མཉམ་མོ། །
གཉིས་པ་གླིང་ཕྲན་ནི། གླིང་བཞི་པོ་དེའི་བར་གྱི་གླིང་གཡོག་བརྒྱད་ནི། ལུས་དང་
ལུས་འཕགས་ཤར་གྱི་གླིང་གཡོག །སྒྲ་མི་སྙན་དང་སྒྲ་མི་སྙན་གྱི་ཟླ་བྱང་གི་གླིང་གཡོག །
རྔ་ཡབ་དང་ནི་རྔ་ཡབ་གཞན་ལྷོའི་གླིང་གཡོག །གཡོ་ལྡན་དང་ནི་ལམ་མཆོག་འགྲོ་ནུབ་ཀྱི་
གླིང་གཡོག་སྟེ་གླིང་ཕྲན་བརྒྱད་དོ། །ཐམས་ཅད་ན་མི་གནས་ལ་རྔ་ཡབ་ན་སྲིན་པོ་གནས་སོ།། །
གསུམ་པ་འཛམ་བུ་གླིང་གི་ཆོས་ཀྱི་ཁྱད་པར་ནི། འཛམ་བུའི་གླིང་གི་དབུས་རྒྱ་གར་
རྡོ་རྗེ་གདན་འདི་ནས་བྱང་དུ་རི་ནག་པོ་དགུ་འདས་པ་ན་གངས་རི་དཔལ་དང་ལྡན་པ་ཡོད།
དེ་ནས་བྱང་ན་ནི་རི་སྤོས་ཀྱི་ངད་ལྡང་པ་ཡོད། དེ་ནས་དཔག་ཚད་བཅུའི་ཚུ་རོལ་ན་ཀླུའི་
རྒྱལ་པོ་མ་དྲོས་པ་གནས་པའི་མཚོ་མ་དྲོས་པ་ཞེས་བྱ་བ་ཡན་ལག་བརྒྱད་ལྡན་གྱི་ཆུས་གང་བ།
མེ་ཏོག་ཨུཏྤལ་དང་། པདྨ་དང་། ཀུ་མུ་ད་ལ་སོགས་པས་ཁེབས་པ། ཆུ་ཞེང་ལ་དཔག་
ཚད་ལྔ་བཅུ་ལྔ་བཅུ་ཡོད་པའི་མཚོ་གྲུ་བཞི་པ། མཐའ་སྐོར་དཔག་ཚད་ཉིས་རྒྱས་འཁོར་བ།
དེའི་ཤར་ཕྱོགས་ཆུ་བོ་གངྒཱ་དང་། ལྷོ་ནས་སིནྡཱ་དང་། ནུབ་ནས་པཀྵ་དང་། བྱང་ནས་ཆུ་བོ་སི་ཏཱ་
ཞེས་བྱ་བ་འབབ་ཅིང་། མ་དྲོས་པ་ལ་གཡས་སུ་བསྐོར་ཏེ་ཕྱིའི་རྒྱ་མཚོར་འབབ་བོ། །
སྤོས་ངན་ལྡང་ནས་བྱང་ཕྱོགས་དཔག་ཚད་ཉི་ཤུ་ན་བྲག་གསེར་གྱི་བྱ་སྐྱིབས་ལྷ་མ་ཡིན་གྱི་ངོས་
ཞེས་བྱ་བ་གྲུ་བཞི་པ་ལ་དཔག་ཚད་དུ་མ་དང་ལྡན་པ། ཁོར་ཡུག་ན་གསེར་གྱི་བྲག་བྱ་སྐྱིབས་
བརྒྱ་སྟོང་དང་བཅས་པ་ཡོད་དོ། །དེ་ནས་བྱང་དུ་དཔག་ཚད་ཉི་ཤུ་ན་ཤིང་སཱ་ལའི་རྒྱལ་པོ་
རབ་བརྟན་ཞེས་བྱ་བའི་ཡལ་ག་ལོ་འདབ་ཕུན་ཚོགས་པས་ནོན་པ། དེ་ནས་ཤར་ཕྱོགས་དཔག་
ཚད་ཉི་ཤུ་ན་རྫིང་བུ་དལ་གྱི་འབབ་ཅེས་བྱ་བ་ཁོར་ཡུག་ན་རྫིང་བུ་བརྒྱ་སྟོང་ཡོད་པ་ལ་མེ་ཏོག་
སྣ་ཚོགས་བཀྲ་བ། དེ་ན་བརྒྱ་བྱིན་གྱི་གཡུལ་ངོར་སྤྱོད་པའི་གླང་པོ་ཆེ་རབ་བརྟན་འཁོར་གླང་པོ་
བརྒྱ་སྟོང་དང་བཅས་པ་གནས་སོ།། །།
གསུམ་པ་སེམས་ཅན་གྱི་གནས་བྱེ་བྲག་ཏུ་བཤད་པ་ལ་གཉིས། དངོས་དང་། དེ་དག་
གི་སྤྲོས་པའོ། །

དང་པོ་ལ་གཉིས། ངན་སོང་དང་། མཐོ་རིས་ཀྱི་གནས་སོ། ། ན་
དང་པོ་ལའང་གཉིས། ཚ་དམྱལ་དང་། གྲང་དམྱལ་ལོ། །
དང་པ་ནི། འཛམ་བུ་གླིང་འདིའི་འོག་དཔག་ཚད་སྟོང་ཕྲག་ཉི་ཤུ་ན་མནར་མེད་
པའི་ཁང་པའི་ཡས་སྟེང་ཡོད་ལ། དེའི་དབང་དང་རྒྱར་དཔག་ཚད་སྟོང་ཕྲག་ཉི་ཤུ་ཉི་ཤུར་
ཡོད་པ་དེ་ཙམ་མོ། །སྡུག་བསྔལ་མཐའ་ཡས་པ་བར་མཚམས་མེད་པར་མྱོང་བས་ན་མནར་
མེད་པའོ། །དེའི་སྟེང་ན་དམྱལ་བ་བདུན་ཡོད་དེ། ཡང་སོས་དང་། ཐིགས་ནག་
དང༌། བསྡུས་འཇོམས་དང་། ངུ་འབོད་དང༌། ངུ་འབོད་ཆེན་པོ་དང་། ཚ་བ་
དང༌། རབ་ཏུ་ཚ་བའི་དམྱལ་བ་རྣམས་སུ་ཡོད་པའི་ཕྱིར། ཚ་དམྱལ་བརྒྱད་པོ་ཀུན་ལ་
འཁོར་གྱི་ཚུལ་དུ་ལྷག་པ་བཅུ་དྲུག་བཅུ་དྲུག་ཡོད་དེ། བརྒྱད་པོ་དེ་དག་གི་ངོས་བཞི་ན་མེ་
མ་མུར་པུས་མོ་ནུབ་ཙམ་དང་། ཡང་རོ་མྱགས་ཀྱི་འདམ་ལ་འབུ་མཆུ་རྣོན་ཞེས་བྱ་བས་ལུས་
འབིགས་པ་དང༌། དེ་དང་འདབ་ཆགས་པ་ན་སྤུ་གྲིས་གཏམ་པའི་ལམ་པོ་ཆེ་དང་། སོགས་
པ་རལ་གྲི་ལོ་མའི་ནགས་ཚལ་དང་། དེ་ལ་གནས་པའི་ཁྱི་སྲེ་བོ་ལྕགས་ཀྱི་མཆེ་བ་ཅན་གྱིས་
ལུས་ཐོས་པ་དང་། ཤལ་མ་ལིའི་སྡོང་པོར་ཁྭ་ཏ་ལྕགས་ཀྱི་མཆུ་ཅན་གྱིས་མིག་འབྲས་འཐོག་
པར་བྱེད་ཅིང་། ཚེར་མ་རྣམས་ཀྱིས་ལུས་འབིགས་པ་དང་། ཐལ་ཚན་གྱི་ཆུ་བོ་རབ་མེད་
བརྒལ་བར་དཀའ་བ་རྣམས་སུ་ཡོད་པའི། གསུམ་པོ་ནི་མཚོན་ཆར་རིས་གཅིག་པས་གཅིག་ཏུ་
བགྲངས་ལ། ཁྱི་དང་ཁྭ་ཏ་ནི་རལ་གྲིའི་ནགས་དང་ཤལ་མ་ལིའི་ཁྱད་ཆོས་ཡིན་ནོ། །དམྱལ་བ་
དེ་དག་གི་དྲུང་ན་གཤིན་རྗེའི་དམྱལ་སྲུང་མཚོན་ཆ་སྣ་ཚོགས་པ་ཐོགས་པས་དམྱལ་བ་པ་རྣམས་
གཞན་དུ་འགྲོ་བ་འགོག་པར་བྱེད་དོ། །
གཉིས་པ་གྲང་དམྱལ་ནི། ཚ་དམྱལ་ལས་ཆུ་བུར་ཅན་ལ་སོགས་པའི་གྲང་དམྱལ་
བརྒྱད་གཞན་དུ་ཡོད་དེ། ཆུ་བུར་ཅན་དང་། ཆུ་བུར་རྡོལ་བ་དང་། སོ་ཐམ་ཐམ་པ་
དང༌། ཨ་ཆུ་ཟེར་བ་དང་། ཀྱི་ཧུད་ཟེར་བ་དང་། ཨུཏྤལ་ལྟར་གས་པ་དང་། པདྨ་
ལྟར་གས་པ་དང་། པདྨ་ལྟར་ཆེར་གས་པ་རྣམས་སུ་ཡོད་པའི་ཕྱིར། འོ་ན། གླིང་འདིའི་
འོག་ཏུ་མནར་མེད་པ་ལ་སོགས་པ་ཇི་ལྟར་ཆུད་ཅེ་ན། ཆུད་དེ། གླིང་རྣམས་འབྲུའི་ཕུང་
པོ་ལྟར་ཞབས་རྒྱ་ཆེ་བའི་ཕྱིར། དུད་འགྲོའི་རྩ་བའི་གནས་ནི་ཕྱིའི་རྒྱ་མཚོ་ཆེན་པོ་ན་ཡོད་
ཅིང་། ལྷ་དང་མིའི་ཡུལ་ན་ཡོད་པ་རྣམས་ནི་ཁ་འཐོར་བ་ཡིན་ནོ། །ཡི་དྭགས་ཀྱི་རྩ་བའི་

གནས་ནི་རྒྱལ་པོའི་ཁབ་ཅེས་བྱ་བ་འཛམ་བུའི་གླིང་འདིའི་འོག་དཔག་ཚད་ལྔ་བརྒྱས་བཅད་པ་
ན་ཡོད་ལ། དེ་ན་གཤིན་རྗེ་ཆོས་ཀྱི་རྒྱལ་པོ་ཞེས་བྱ་བ། འཕེན་བྱེད་མི་དགེ་བས་འཕངས་
ཤིང་རྫོགས་བྱེད་དགེ་བ་རྫོགས་པ་དམྱལ་བ་པ་དག་ལ་ལས་འབྲས་སྟོན་པ། འཁོར་ཡི་དྭགས་
ཀྱི་རིས་སུམ་ཅུ་རྩ་དྲུག་གམ། བསྡུ་ན་ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། ཟས་
སྐོམ་གྱི་སྒྲིབ་པ་ཅན་གསུམ་དུ་འདུས་པ་ཡོད། ལྷ་དང་མིའི་ཡུལ་ན་གནས་པའི་ཡི་དྭགས་ནི་
ཁ་འཐོར་བའོ། །
གཉིས་པ་མཐོ་རིས་ཀྱི་གནས་ནི། མིའི་གནས་བཤད་ཟིན་ལ། ལྷའི་གནས་ལ་
གཉིས། ས་དང་འབྲེལ་བ་དང་། ས་དང་མ་འབྲེལ་བའོ། །
དང་པོ་ལ་གཉིས། རྒྱལ་ཆེན་རིས་བཞི་དང་། སུམ་ཅུ་རྩ་གསུམ་གྱི་གནས་སོ། །
དང་པོ་ལའང་གཉིས། གཞལ་ཡས་ཁང་ལ་བརྟེན་པ་དང་། རི་ལ་བརྟེན་པའོ། །
དང་པོ་ནི། ཉི་ཟླ་དང་སྐར་མ་རྣམས་ཡིན་ནོ། །འོ་ན། ཉི་ཟླ་གཉིས་གང་ཙམ་ན་
ཡོད་ཅེ་ན། ཉི་ཟླ་ཆུ་མཚམས་ཡན་ཆད་ཀྱི་ལྷུན་པོའོ་ཕྱེད་དཔག་ཚད་བཞི་ཁྲི་ནའོ། །ཉི་
ཟླའི་ཚད་ཇི་ཙམ་ཞེ་ན། ཟླ་བ་ལ་ཐད་ཀར་དཔག་ཚད་ལྔ་བཅུ། ཉི་མ་ལ་ཐད་ཀར་དཔག་
ཚད་ལྔ་བཅུ་རྩ་གཅིག་དང་བཅས་པའོ། །མཐའ་སྐོར་ལ་སུམ་འགྱུར་དང་། རྔམས་སུ་
དཔག་ཚད་ཕྱེད་དང་དྲུག་དང་གཅིག་གི་བཅོ་བརྒྱད་ཀྱི་ཆ་གཅིག་ཡོད་དོ། །འོ་ན། རྒྱུ་
གང་ལས་གྲུབ་ཅེ་ན། ཟླ་བ་ནི་ཆུ་ཤེལ་ལས་གྲུབ་ཅིང་། བྱེད་ལས་བསིལ་བ་ཅན་ཡིན་
ལ། ཉི་མ་ནི་མེ་ཤེལ་ལས་གྲུབ་ཅིང་། བྱེད་ལས་ཚ་བ་དང་། མིག་ལ་གནོད་པ་དང་།
གཞན་འདྲ། །དེའི་སྟེང་དུ་གསེར་གྱི་ར་བ་རྩིག་སྐྱབས་དང༌། འོག་གཞི་ཚོན་སྣས་བཀྲ་
བ། ཁང་བཟང་དང༌། སྐྱེད་མོས་ཚལ་དང༌། དཔག་བསམ་གྱི་ཤིང་དང༌། མེ་
ཏོག་སྣ་ཚོགས་ཀྱིས་གང་བ་ཡོད་དོ། །སྐར་མའི་ཚད་ནི། གདགས་པར། ཆེ་བ་ལ་
རྒྱང་གྲགས་བཅོ་བརྒྱད་དང་། ཆུང་བ་རྣམས་ལ་གསུམ་དང་། ཕལ་ཆེ་བ་བཅུ་དང་བཅུ་
གཉིས་བར་བཤད་དོ། །འོ་ན། ཉི་མས་གླིང་བཞི་ལ་སྣང་བའི་བྱ་བ་ཇི་ལྟར་བྱེད་ཅེ་ན།
བྱང་དུ་ནམ་ཕྱེད་པ་དང་། ཤར་དུ་ཉི་མ་ནུབ་པ་དང༌། ལྷོར་ཉི་མ་ཕྱེད་པ་དང་། ནུབ་ཏུ་
ཉི་མ་འཆར་བ་དུས་གཅིག་པའི་ཚུལ་གྱིས་བྱེད། དེས་མཚོན་ནས་ནུབ་ཏུ་ནམ་ཕྱེད་པ་དང་།
བྱང་དུ་ཉི་མ་ནུབ་པ་དང་། ཤར་དུ་ཉི་མ་ཕྱེད་པ་དང་། ལྷོར་ཉི་མ་འཆར་བ་རྣམས་དུས་

གཅིག་པ་དང་། དེ་བཞིན་དུ་འཛམ་གླིང་དུ་ནམ་ཕྱེད་པ་དང་། བ་ལང་སྤྱོད་དུ་ཉི་མ་ནུབ་
པ་དང་། སྒྲ་མི་སྙན་དུ་ཉི་མ་ཕྱེད་པ་དང་། ལུས་འཕགས་གླིང་དུ་ཉི་མ་ཤར་བ་རྣམས་དུས་
གཅིག་གོ །འདི་ནི་ཉིན་མཚན་མཉམ་པའི་དབང་དུ་བྱས་ཀྱི། མི་མཉམ་པར་ངེས་པ་མེད་དོ། །
འོ་ན། དབྱར་རྒུན་གྱི་ཉི་མ་ལྡོག་དུས་གང་ཞེ་ན། དུས་ཚིག་བཞེད་ཚུལ་མང་ཡང་ཆོས་
མངོན་པ་བཤད་པའི་སྐབས་འདིར་ནི། དགུ་པ། བཅུ་པ། བཅུ་གཅིག་པ། བཅུ་
གཉིས་པའི་ཟླ་བ་བཞི་ནི་དགུན་དང་། དང་པོ། གཉིས་པ། གསུམ་པ། བཞི་པ་
ནི་དཔྱིད་དང་། ལྔ་པ། དྲུག་པ། བདུན་པ། བརྒྱད་པ་ནི་དབྱར་ཡིན་ནོ། །
ལོ་མགོ་འཛིན་ཚུལ་མང་ཡང་། འདིར་ནི་སྟོན་ཟླ་ཐ་ཆུང་ཟླ་བ་བརྒྱད་པར་ངོས་བཟུང་ནས།
དེའི་ཚེས་བཅུ་དྲུག་ནས་དགུན་ཟླ་དང་པོའི་ལོ་མགོ་བཟུང་སྟེ། ཁྲུམས་སྟོད་ཉ་བ་ནི་བརྒྱད་
པའི་ཚེས་བཅོ་ལྔ་ཡན་གྱིས་རྫོགས་ཟིན། བཅུ་དྲུག་ནས་ཐ་སྐར་ཉ་བ་སྟེ། ཟླ་བ་དགུ་པ་
ཡིན་པའི་ཕྱིར། དེས་ན་བརྒྱད་པའི་མར་ངོ་དང་དགུ་པའི་ཡར་ངོ་བསྡོམས་པ་དགུན་ཟླ་དང་
པོ་ནས། ལྔ་པའི་མར་ངོ་དང་དྲུག་པའི་ཡར་ངོ་བསྡོམས་པ་དབྱར་གྱི་ཟླ་བ་གཉིས་པ་ཡིན་
པས། དེའི་མར་ངོ་སྔར་སོང་ནས་ཡར་ངོ་ཕྱིས་ལུས་པ་དེ་ལ་ཐ་མ་ཞེས་བྱ་སྟེ། དེའི་ཚེས་
བརྒྱད་ལ་ཉིན་མོ་ཤིན་ཏུ་རིང་བ་ཡུད་ཙམ་བཅུ་གསུམ་ཐུབ་པ་དང་། མཚན་མོ་ཤིན་ཏུ་ཐུང་
བ་ཡུད་ཙམ་བཅུ་གཉིས་ལས་མི་ཐུབ་བོ། །དེའི་རྗེས་ལ་དབྱར་ཉི་ལྡོག་སྟེ། ཚེས་དགུ་
ནས་མཚན་མོ་ནི་ཆུ་སྲང་གཉིས་དང་དབུགས་གསུམ་གྱིས་རིང་དུ་སོང་བ་དང་། ཉིན་མོ་ནི་
ཆུ་སྲང་གཉིས་དང་དབུགས་གསུམ་གྱིས་ཐུང་དུ་སོང་བའོ། །དགུན་རྣམས་ཀྱི་ཟླ་བ་བཞི་པ་
ནི་དགུན་ཟླ་བཅུ་གཅིག་པའི་མར་ངོ་དང་བཅུ་གཉིས་པའི་ཡར་ངོ་བསྡོམས་པ་ལ་ཞེས་བྱ་སྟེ།
དེའི་ཐ་མ་བཅུ་གཉིས་པའི་ཚེས་བརྒྱད་ལ་མཚན་མོ་རིང་བ་ཡུད་ཙམ་བཅོ་བརྒྱད་ཐུབ་པ་དང་།
ཉིན་མོ་ཤིན་ཏུ་ཐུང་བ་ཡུད་ཙམ་བཅོ་བརྒྱད་ལས་མི་ཐུབ་བོ། །དེའི་རྗེས་ལ་དགུན་ཉི་ལྡོག་སྟེ།
ཚེས་དགུ་ནས་མཚན་མོ་ཆུ་སྲང་གཉིས་དང་དབུགས་གསུམ་གྱིས་ཐུང་ངུར་འགྱུར་རོ། །ཉིན་
མོ་དེ་ལས་བཟློག་སྟེ་ཆུ་སྲང་གཉིས་དང་དབུགས་གསུམ་གྱིས་རིང་དུ་སོང་ངོ༌། །འོ་ན། དབྱར་
ཉི་ལྔ་པ་དང་དགུན་ཉི་བཅུ་གཅིག་པར་ལྡོག་པ་འདི་དང་འགའ་ལོ་ཞེ་ན། མི་འགལ་ཏེ། གཞུང་
འདི་ནི་རྒྱ་གར་གྱི་དབང་དུ་མཛད་པའི་ཕྱིར། ཡང་མཁས་དབང་འགའ་ཞིག་གི་བཞེད་པ་
ལྟར་ན། སྟོན་ཟླ་ཐ་ཆུང་ཟླ་བ་བཅུ་པར་ངོས་བཟུང་སྟེ། དེའི་ཚེས་བཅུ་དྲུག་ནས་གཉིས་པའི་

བཅུ་དྲུག་བར་དགུན་ཟླ་དང་། དེ་ནས་དྲུག་པའི་ཚེས་བཅུ་དྲུག་བར་དཔྱིད་ཟླ་དང་། དེ་ནས་བཅུ་
པའི་ཚེས་བཅུ་དྲུག་བར་དབྱར་ཟླ་བཞི་བརྩིས་ཏེ། དབྱར་གྱི་ཟླ་བ་གཉིས་པ་ཡི། །ཞེས་པས་
སྟོན་ཉིན་མཚན་མཉམ་པའི་ཟླ་བ་བརྒྱད་པ་དངོས་སུ་བསྟན་ཏེ། ཤུགས་ལ་དེ་ནས་ཟླ་བ་གསུམ་
འགྲོ་མཚམས་སུ་ཐ་མའི་ཡར་ངོའི་ཚེས་དགུ་ནས་མཚན་མོ་ཆེས་རིང་པོ་ཡོད་པ་དེ་བཟློག་ནས་
ཞེས་ཡར་བླངས་ཏེ་ཐུང་ངུར་གྱུར་པ་དང་། ཉིན་མོ་ནི་དེ་ལས་ཀྱང་བཟློག་སྟེ་རིང་པོར་གྱུར་
པའོ། །དགུན་རྣམས་ཀྱི་ནི་བཞི་པ་ཞེས་པས་དཔྱིད་ཉིན་མཚན་མཉམ་པའི་ཟླ་བ་གཉིས་པ་
དངོས་སུ་བསྟན་ཏེ། ཤུགས་ལ་དེ་ནས་ཟླ་བ་གསུམ་འགྲོ་མཚམས་སུ་ཐ་མའི་ཚེས་དགུ་ལ་
མཚན་མོ་ཤིན་ཏུ་ཐུང་ངུར་འགྱུར་བ་ལས་བཟློག་ནས་རིང་པོར་འགྱུར་བ་དང་། ཉིན་མོ་ཆེས་
རིང་བ་ལས་བཟློག་ནས་ཐུང་ངུར་འགྱུར་བའོ། །དེས་ན་ལོ་མགོ་འཛིན་ཚུལ་དང༌། དུས་
གྲངས་འདོད་ལུགས་ཆོས་འདུལ་བ་དང་ཡང་འགྲིག་གོ་གསུང༌། འོ་ན། རིང་ཐུང་གི་ཚད་ཇི་
ཙམ་ཞེ་ན། ཉིན་མོ་དང་མཚན་མོ་རིང་བ་དང་ཐུང་བ་ནི་ཉིན་ཞག་གཅིག་ལ་ཐང་ཅིག་གིས་
རིང་ཐུང་དུ་གྱུར་ལ། དེ་ནི་ཉིན་ཞག་གཅིག་གི་དགུ་བརྒྱའི་ཆ་སྟེ། དུས་འཁོར་ལྟར་ན་
དབུགས་འཇུག་གནས་འབྱུང་བ་གསུམ་གཅིག་ཏུ་བྱས་པའི་དེ་འདྲ་ཉི་ཤུ་རྩ་བཞིར་ཆུ་སྲང་བཞི།
ཆུ་སྲང་བཞིར་ཐང་ཅིག་གོ །དེ་ལྟར་རིང་ཐུང་བྱེད་པའི་རྒྱུ་མཚན་གང་ཡིན་སྙམ་ན། ཉི་མ་
ལྷོ་ཕྱོགས་སུ་ཟླ་བ་དྲུག་ཏུ་འགྲོ་བའི་ཚེ་དཔག་ཚད་ཕྱེད་དང་དྲུག་དང་བཅོ་བརྒྱད་ཀྱི་ཆ་གཅིག་
འཛམ་བུའི་གླིང་ལས་ཡོལ་ཏེ་རྒྱ་མཚོའི་སྟེང་ནས་རྒྱུ་ཞིང་མྱུར་དུ་འགྲོ་བ་དང་། ཤར་ནུབ་ཏུ་
ཐག་ཐུང་བས་ན་ཉིན་མོ་ཐུང་ལ་མཚན་མོ་རིང་ངོ་། །ཉི་མའི་འོད་རྒྱ་མཚོར་འབབ་ཅིང་གླིང་
ལ་མི་ཕོག་པས་ན་གླིང་གྲང་བ་དང་། ལྷོར་བགྲོད་མཐར་ཐུག་ནས་བྱང་དུ་ནུར་བ་ན་དགུན་
ཉི་ལྡོག་པ་ཞེས་བྱའོ། །ཟླ་བ་དྲུག་བྱང་དུ་འགྲོ་བའི་ཚེ་དེ་ཙམ་ཞིག་རྒྱ་མཚོ་ལས་ཡོལ་ཏེ་གླིང་
གི་སྟེང་ནས་རྒྱུ་ཞིང་དལ་བུར་འགྲོ་བ་དང་། ཤར་ནུབ་ཏུ་ཐག་རིང་བས་ན་ཉིན་མོ་རིང་ལ་
མཚན་མོ་ཐུང་ངོ༌། །འོད་གླིང་ལ་འབབ་པས་ཚ་བ་དང་། བྱང་བགྲོད་མཐར་ཐུག་ནས་
ལྷོར་ནུར་བ་ན་དབྱར་ཉི་ལྡོག་པ་ཞེས་བྱའོ། །འོ་ན། ཟླ་བ་འཕེལ་འགྲིབ་ཇི་ལྟར་འགྱུར་
ཞེ་ན། འདི་ལྟར། ཟླ་བ་དེ་ཉིད་ཉི་མ་དང་ནི་ཤིན་ཏུ་ཉེ་བ་ལས་དེའི་འོད་ཟེར་ཟླ་བ་ལ་
ཕོག་སྟེ་ཕར་ཕྱོགས་སུ་རང་གི་གྲིབ་མ་འབབ་པས་ཟླ་བ་མ་ལུས་པ་འགྲིབ་པར་སྣང་བའི་ཕྱིར།
ཉི་མ་དང་ཐག་ཇེ་རིང་ལ་སོང་བས་ཟླ་བ་ཇེ་གསལ་དུ་གྱུར་ཅིག །ཤིན་ཏུ་རིང་བ་ལས་ཟླ་བ་

རྫོགས་པར་སྣང་བ་ཡིན་ནོ། །ཟླ་བའི་ཞབས་ཆུ་ཤེལ་དྭངས་གསལ་ཡིན་ལ། ལྕགས་རི་གསེར་
ལས་གྲུབ་པས་ལྕགས་རི་ལ་ཉི་འོད་ཕོག་པ་ན་ལྕགས་རིའི་གྲིབ་མ་གཞི་ཆུ་ཤེལ་ལ་འབབ་པས་
འཕེལ་འགྲིབ་ཏུ་འཐོང་ངོ༌། །དཔེར་ན། མཎྜལ་ཁ་བསླངས་པའི་འགྲམ་དུ་མར་མེ་བཞག་
པས་ཤེས་སོ།། །། །
གཉིས་པ་རི་ལ་བརྟེན་པ་ནི། རི་རབ་འདི་ལ་བང་རིམ་བཞི་ཡོད་དོ། །བར་གྱི་ཐག་
ཇི་ཙམ་ཞེ་ན། བར་གྱི་ཐག་ནི་དཔག་ཚད་སྟོང་ཕྲག་བཅུ་བཅུའོ། །འོ་ན། བང་རིམ་
རྣམས་ཕྱི་ལ་ཇི་ཙམ་འཕགས་ཤེ་ན། བང་རིམ་དང་པོ་ལ་དཔག་ཚད་སྟོང་ཕྲག་དག་ནི་བཅུ་
དྲུག་དང༌། གཉིས་པ་ལ་སྟོང་ཕྲག་བརྒྱད་དང་། གསུམ་པ་ལ་སྟོང་ཕྲག་བཞི་དང༌། བཞི་པ་
ལ་སྟོང་ཕྲག་གཉིས་ཕྱིར་འཕགས་སོ། །བང་རིམ་དེ་དག་ན་གང་གནས་ཤེ་ན། བང་རིམ་དང་པོ་
དེ་ལ་གནོད་སྦྱིན་ལག་ན་རིན་པོ་ཆེའི་གཞོང་པ་བདུད་རྩིས་གང་བ་ཐོགས་པ་དང༌། གཉིས་
པ་ན་གནོད་སྦྱིན་ལག་ན་རིན་པོ་ཆེའི་མེ་ཏོག་གི་ཕྲེང་བ་ཐོགས་པ་དང༌། གསུམ་པ་ན་རྒན་
ཆང་གིས་རྟག་ཏུ་མྱོས་པ་དང༌། བཞི་པ་ལ་རྒྱལ་ཆེན་བཞིའི་རིས་ཀྱི་ལྷ་རྣམས་གནས་ཏེ།
དེའང་བང་རིམ་བཞི་པའི་ཤར་ཕྱོགས་ཀྱི་སྟེང་ན་ཡུལ་འཁོར་སྲུང་གི་ཕོ་བྲང་ཡུལ་འཁོར་སྲུང་
དང༌། ལྷོ་ན་འཕགས་སྐྱེས་པོའི་ཕོ་བྲང་འཕགས་སྐྱེས་པོ་དང་། ནུབ་ན་སྤྱན་མི་བཟང་གི་ཕོ་
བྲང་སྣ་ཚོགས་གཟུགས་དང་། བྱང་ན་རྣམ་ཐོས་སྲས་ཀྱི་ཕོ་བྲང་ལྕང་ལོ་ཅན་ཡོད་དོ། །དེར་
མ་ཟད་གསེར་གྱི་རི་ནི་བདུན་པོ་དག་ལ་ཡང་རྒྱལ་ཆེན་བཞི་པའི་ལྷ་གནས་སོ།། །། །
གཉིས་པ་སུམ་ཅུ་རྩ་གསུམ་གྱི་གནས་ནི། ལྷུན་པོའི་རྩེ་ན་སུམ་ཅུ་རྩ་གསུམ་གྱི་ལྷ་
རྣམས་གནས་སོ། །ཅིའི་ཕྱིར་སུམ་ཅུ་རྩ་གསུམ་ཞེས་བྱ་ཞེ་ན། ནོར་ལྷ་བརྒྱད། དྲག་
པོ་བཅུ་གཅིག །ཉི་མ་བཅུ་གཉིས། ཐ་སྐར་གྱི་བུ་གཞོན་ནུ་གཉིས་ཏེ་གཙོ་བོ་སུམ་ཅུ་རྩ་
གསུམ་ཡོད་པས་དེ་སྐད་ཅེས་བྱ་བའམ། ཡང་ན་ཆོས་བཟང་ལྷའི་མདུན་ས་སོགས་ལྷའི་གནས་
སུམ་ཅུ་རྩ་གསུམ་ཡོད་པས་དེ་སྐད་ཅེས་བྱའོ། །དེའི་ཚད་ཇི་ལྟ་བུ་ཞེ་ན། དེའི་ངོས་རེ་རེ་
ལ་དཔག་ཚད་བརྒྱད་ཁྲི། མཐའ་སྐོར་ན་སུམ་འབུམ་ཉི་ཁྲིའོ། །ལྷུན་པོའི་ཕྱོགས་མཚམས་
བཞི་ན་ཁང་པ་བརྩེགས་པ་བཞི་ཡོད་པའི་ངོས་ལ་དཔག་ཚད་བརྒྱ་ཉི་ཤུ་རྩ་ལྔ། ། དཔངས་སུ་
དཔག་ཚད་ལྔ་བརྒྱ་ཡོད་དོ། །ཁང་པ་བརྩེགས་པ་བཞི་པོ་དེ་ལ་ནི་གནོད་སྦྱིན་ལག་ན་རྡོ་རྗེ་
ལྷ་རྣམས་བག་མེད་པའི་གནས་ལས་བསྲུང་བའི་ཕྱིར་དུ་གནས་པ་ཡིན་ལ། སུམ་ཅུ་རྩ་གསུམ་

གྱི་དབུས་ན་གྲོང་ཁྱེར་བལྟ་ན་སྡུག་ཅེས་པ། ངོས་རེ་རེ་ལ་དཔག་ཚད་ཉིས་སྟོང་ལྔ་བརྒྱ་པ།
མཐའ་སྐོར་ན་ཁྲི་ཡོད་པ། འཕང་དུ་དཔག་ཚད་ཕྱེད་དང་གཉིས། ངོས་གསེར་གྱི་རང་
བཞིན། འོག་གཞི་ཚོན་སྣ་བརྒྱ་རྩ་གཅིག་གིས་བཀྲ་བར་བྱས་པ། མནན་ན་ནེམ་བྱེད་
པ། བཏེག་ན་སྦར་བྱེད་པའི་མཉེན་པ་དང་ལྡན་པ་ཡོད། དེ་ལ་སྒོ་སྟོང་དུ་གཅིག་གིས་
མ་ཚང་བ་ཡོད་པའི་སྒོ་རེ་རེ་ལ་སུམ་ཅུ་རྩ་གསུམ་པའི་ལྷ་རྣམས་སྲུང་བར་བྱེད་པའི་སྲུང་མ་གོ་
བགོས་ཤིང་མཚོན་ཆ་སྣ་ཚོགས་ཐོགས་པ་ལྔ་བརྒྱ་ལྔ་བརྒྱ་ཡོད། གྲོང་ཁྱེར་བལྟ་ན་སྡུག་དེའི་
དབུས་ན་ལྷའི་དབང་པོ་བརྒྱ་བྱིན་གྱི་བཞུགས་གནས་རྣམ་པར་རྒྱལ་བྱེད་ཀྱི་ཁང་བཟང་ངོས་རེ་
རེ་ལ་དཔག་ཚད་ཉིས་བརྒྱ་ལྔ་བཅུ་པ། མཐའ་སྐོར་ན་སྟོང་། དཔངས་སུ་དཔག་ཚད་ཕྱེད་
དང་དྲུག་དང་གཅིག་གི་བཅོ་བརྒྱད་ཀྱི་ཆ་གཅིག་ཡོད། དེ་ལ་བ་གམ་བརྒྱ་རྩ་གཅིག །དེ་
རེ་རེ་ལ་ཁང་པ་བརྩེགས་པ་བརྒྱ་བརྒྱ། དེ་རེ་རེ་ལ་གནས་ཁང་བདུན་བདུན། དེ་རེ་རེ་ལ་
ལྷའི་བུ་མོ་བདུན་བདུན། དེ་རེ་རེ་ལ་གཡོག་མོ་བདུན་བདུན། །དེ་རེ་རེ་ལ་སིལ་སྙན་
བདུན་བདུན་ཡོད་དོ། །གྲོང་ཁྱེར་བལྟ་ན་སྡུག་དེའི་ཕྱི་རོལ་དཔག་ཚད་ཉི་ཤུར་ཕྱིན་པ་ན།
ཤར་ན་ཤིང་རྟ་སྣ་ཚོགས་ཀྱི་ཚལ། ལྷོ་ན་རྩུབ་འགྱུར་གྱི་ཚལ། ནུབ་ན་འདྲེས་པའི་ཚལ།
བྱང་ན་དགའ་བས་བརྒྱན་པའི་ཚལ་ཞེས་བྱ་བ་ཡོད་དོ། །ཚལ་དེ་དག་གི་ཕྱོགས་བཞི་ན་དཔག་
ཚད་ཉི་ཤུས་བཅད་པ་ན་ས་གཞི་བཟང་པོ་བཞི་ཡོད་དེ། ཤར་ན་ཤིང་རྟ་སྣ་ཚོགས་པའི་ས་
གཞི། ལྷོ་ན་རྩུབ་འགྱུར་གྱི། ནུབ་ན་འདྲེས་པའི། བྱང་ན་དགའ་བས་བརྒྱན་པའི་ས་
གཞི་བཟང་པོ་ཞེས་བྱ་བ་ཡོད་དོ། །གྲོང་ཁྱེར་བལྟ་ན་སྡུག་དེའི་བྱང་ཤར་མཚམས་ན་ཤིང་
ཡོངས་འདུ་ས་བརྟོལ་ཞེས་བྱ་བ་སྟེ། ཐུར་དུ་དཔག་ཚད་ལྔ་བཅུ་ཟུག་པ། དཔག་ཚད་
བརྒྱ་གྱེན་དུ་ཕྱོགས་པ། ཡལ་ག་ལོ་འདབ་ཀྱིས་དཔག་ཚད་ལྔ་བཅུར་ཁྱབ་པ། དྲིས་རྫི་ཕྱོགས་
སུ་དཔག་ཚད་བརྒྱར་ཁྱབ་ཅིང་། རྫི་ཕྱོགས་མིན་པར་ལྔ་བཅུར་ཁྱབ་པར་ཡོད་དོ། །ཤིང་
དེའི་དྲུང་ན་ཨར་མོ་ནིག་ལྟ་བུའི་རྡོ་ལེབ་ངོས་རེ་རེ་ལ་དཔག་ཚད་ལྔ་བཅུ་པ། མཐའ་གཉིས་
བརྒྱས་འཁོར་བ། འཕང་དུ་དཔག་ཚད་ཕྱེད་དང་དྲུག་དང་གཅིག་གི་བཅོ་བརྒྱད་ཀྱི་ཆ་གཅིག་
ཡོད་ལ། དེའི་སྟེང་དུ་ལྷ་དབང་གི་སེང་ཁྲི་དང་། ཉེ་དབང་སོ་གཉིས་ཀྱི་ཁྲི་བཤམས་ནས།
ལྷ་རྣམས་དབྱར་ཟླ་བ་བཞིའི་བར་དུ་གནས་སོ། །དེའི་དྲུང་དུ་གླང་པོ་ཆེ་ས་སྲུང་གི་བུ་ལུས་
དཔག་ཚད་དུ་མ་དང་ལྡན་པ། མགོ་སུམ་ཅུ་རྩ་གཉིས་སྤྲུལ་པ་ལ་ལྷའི་དབང་པོ་འཁོར་བཅས་

འདེགས་བཟོད་པ་དང་། གྲོང་ཁྱེར་བལྟ་ན་སྡུག་དེའི་ལྷོ་ནུབ་མཚམས་དཔག་ཚད་བཅུ་གཉིས་
ཀྱིས་ཆོད་པ་ན་ཆོས་བཟང་ལྷའི་མདུན་ས་ཐད་ཀར་དཔག་ཚད་སུམ་བརྒྱ། མཐར་སྐོར་ན་དགུ་
བརྒྱ་པ། གྲོང་ཁྱེར་བལྟ་ན་སྡུག་ལས་དཔག་ཚད་ཕྱེད་དང་བཞི་གྱེན་དུ་འཕགས་པ་ཡོད། དེ་
ནའང་ལྷ་དབང་དང་ཉེ་དབང་རྣམས་ཀྱི་ཁྲི་ཡོད་པ། དེར་ལྷ་རྣམས་འདུས་ནས་ལྷ་མི་རྣམས་ཀྱི་
དོན་དང་ཆོས་སེམས་པར་བྱེད་དོ། །
གཉིས་པ་ས་དང་མ་འབྲེལ་བ་ནི། སུམ་ཅུ་རྩ་གསུམ་དེའི་སྟེང་ན་འཐབ་བྲལ་ནས་
འོག་མིན་གྱི་བར་གྱི་ལྷ་རྣམས་ཀྱི་གཞལ་མེད་ཁང་ཡོད་དོ། །ཅིའི་ཕྱིར་འཐབ་བྲལ་ཞེས་བྱ་
ཞེ་ན། འདི་མན་ཆད་ན་འཐབ་པ་ཡོད་ཅིང་། འདི་ནས་འཐབ་པ་དང་བྲལ་བས་ན་འཐབ་
བྲལ་ཞེས་བྱའོ། །འདི་མན་ཆད་ན་འཐབ་པ་ཇི་ལྟར་ཡོད་ཅེ་ན། ཡོད་དེ། ལྷ་རྣམས་
ཀྱང་ལྷ་མིན་དང་འཐབ་ན། གཞན་རྣམས་ལྟ་སྨོས་ཀྱང་ཅི་དགོས། འཐབ་བྲལ་ལ་མཚེ་མ་ཞེས་
ཀྱང་བྱ་སྟེ། ལྷའི་བུ་དང་བུ་མོ་ཟུང་རེ་སྐྱེ་བའི་ཕྱིར། སྐྱེ་བ་གཅིག་གིས་ཐོགས་པའི་བྱང་སེམས་
ཀྱི་རྒྱལ་ས་ཡིན་པ་དང་དགའ་བ་མཆོག་དང་ལྡན་པས་ན་དགའ་ལྡན་ཞེས་བྱའོ། །རང་གིས་
སྤྲུལ་པ་ལ་ཇི་ལྟར་འདོད་པ་ལྟར་ལོངས་སྤྱོད་པས་ན་འཕྲུལ་དགའ་ཞེས་བྱའོ། །གཞན་གྱིས་
སྤྲུལ་པ་ལ་ཐུན་མོང་དུ་ཇི་ལྟར་འདོད་པ་ལྟར་ལོངས་སྤྱོད་པས་ན་གཞན་འཕྲུལ་དབང་བྱེད་ཅེས་
བྱའོ། །འདོད་པའི་ལྷ་རྣམས་ཀྱི་གཟུགས་དཀར་པོ་དང་། དམར་པོ་དང་། སེར་པོ་
ཅི་རིགས་པ་དང་། གཞལ་ཡས་ཁང་ཡང་ཆེད་དུ་བྱས་བ་དང་མ་བྱས་པ་གླིང་གསུམ་གྱི་མིའི་
གནས་བཞིན་ཅི་རིགས་པ་ཡོད་དོ། །ཅིའི་ཕྱིར་ཚངས་རིས་སོགས་ཞེས་བྱ་ཞེ་ན། སྡིག་
པ་མི་དགེ་བ་ལས་ཚངས་ཤིང་། དེའི་རིས་སུ་གཏོགས་པས་ན་ཚངས་རིས་ཞེས་བྱའོ། །ཚངས་པ་
ཆེན་པོའི་མདུན་ན་བྲམ་ཟེ་རིག་བྱེད་འདོན་པ་ལྟར་གནས་པ་ན་ཚངས་པ་མདུན་ན་འདོན་ཞེས་
བྱའོ། །ཚངས་པ་ནི་གཞན་ཐམས་ཅད་ཀྱི་དང་པོར་སྐྱེས་ཤིང་མཐར་འཆི་ལ། ཚངས་པ་
གཞན་ལས་ལུས་ཀྱི་བོང་ཚོད་སོགས་ཆེ་བས་ན་ཚངས་ཆེན་ཞེས་བྱའོ། །གནས་གཞན་གོང་
མ་ལ་ལྟོས་ཏེ་འོད་རྒྱ་ཁྱོན་ཆུང་བས་ན་འོད་ཆུང་ཞེས་བྱའོ། །ལུས་ལ་འོད་ཚད་མེད་པ་ཡོད་
པས་ན་ཚད་མེད་འོད་ཅེས་བྱའོ། །གནས་གཞན་མ་ལུས་འོད་ཀྱིས་ཁྱབ་པས་ན་འོད་གསལ་
ཞེས་བྱའོ། །གནས་གཞན་གོང་མ་ལ་ལྟོས་ཏེ་སེམས་བདེ་ཆུང་བས་ན་དགེ་ཆུང་། སེམས་
བདེ་ཚད་མེད་པ་ཡོད་པས་ན་ཚད་མེད་དགེ །འདི་ལས་མཆོག་ཏུ་གྱུར་པའི་སེམས་བདེ་མེད་

པས་ན་དགེ་རྒྱས། འདི་ནས་འོག་གཞི་སྤྲིན་ལྟར་འདང་ཆགས་པ་མེད་པས་ན་སྤྲིན་མེད།
མི་གཡོ་བའི་བསོད་ནམས་ལས་སྐྱེས་པས་ན་བསོད་ནམས་སྐྱེས། སོ་སྐྱེ་ལ་འབྲས་བུ་འདི་
ལས་ཆེ་བ་མེད་པས་ན་འབྲས་བུ་ཆེ། དེའི་སྟེང་ན་གནས་གཙང་མ་ལྔ་ཡོད་ལ། སོ་སྐྱེ་
མེད་ཅིང་འཕགས་པ་འབའ་ཞིག་གནས་པས་ན་གནས་གཙང་མ། ལྔ་གང་ཞེ་ན། གོང་
མ་ལས་ཡོན་ཏན་ཆུང་བས་ན་མི་ཆེ་བ། ཉོན་མོངས་པའི་གདུང་བ་མེད་པས་ན་མི་གདུང་བ།
མཐོང་བ་ཡོངས་སུ་དག་པས་འཐོང་བས་ན་ཤིན་ཏུ་མཐོང་བ། ལྟ་བ་བཟང་བས་ན་གྱ་ནོམ་
སྣང་བ། འདི་ལས་གནས་གཞན་གོང་ན་མེད་པས་ན་འོག་མིན་ནོ། །འོ་ན། འདོད་
ལྷ་རྣམས་འཁྲིག་པ་སྤྱོད་ཚུལ་ཇི་ལྟ་བུ་ཞེ་ན། འདོད་པ་ན་སྤྱོད་པ་དྲུག་པོས་འདི་ལྟར་སྤྱོད་
པ་ཡིན་ཏེ། རྒྱལ་ཆེན་རིས་བཞི་པ་དང་། སུམ་ཅུ་རྩ་གསུམ་པ་གཉིས་ནི་དབང་པོ་གཉིས་
སྦྱོར་བས་འཁྲིག་པ་སྤྱོད་དོ། །འོན་ཀྱང་དེ་དག་གི་ཟས་ལ་མི་གཙང་བའི་རྒྱུ་མཐུན་མེད་པས་
ས་བོན་ཕྱུང་བ་མེད་ཅིང་། རླུང་རྒྱུ་བས་གདུང་བ་དང་བྲལ་བར་གནས་སོ། །འཐབ་བྲལ་
བ་ནི་འཁྱུད་པ་ཙམ་གྱིས་འཁྲིག་པ་དང༌། དགའ་ལྡན་པ་ལག་པ་བཅངས་པ་ཙམ་དང༌། འཕྲུལ་
དགའ་བ་དགོད་པ་ཙམ་དང་། གཞན་འཕྲུལ་དབང་བྱེད་པ་བལྟས་པ་ཙམ་གྱིས་འཁྲིག་པ་སྤྱོད་
པ་ཡིན་ནོ། །ས་བོན་ཕྱུང་བ་མེད་ན་ལྷའི་བུ་དང་བུ་མོར་ཇི་ལྟར་བརྗོད་ཅེ་ན། རྒྱལ་ཆེན་
རིས་བཞི་པ་བོང་ཚོད་བྱིས་པ་ལོ་ལྔ་ལོན་པ་ནས། གཞན་འཕྲུལ་དབང་བྱེད་ལོ་བཅུ་ལོན་
པ་ལྟ་བུའི་བར་གནས་དེ་དག་ཏུ་བརྫུས་ཏེ་མྱུར་དུ་སྐྱེ་བས། དེས་ན་གང་ཞིག་གང་དག་གི་
པང་དུ་སྐྱེས་པ་དེ། དེ་དག་གི་ལྷའི་བུ་དང་བུ་མོ་ཞེས་བརྗོད་པ་ཡིན་ནོ། །གཟུགས་ཅན་གྱི་
ལྷ་རྣམས་ནི་བོང་ཚོད་ལུས་ཀུན་རྫོགས་པ་དང་
། ངོ་ཚ་ཁྲེལ་མེད་སྤངས་པས་གོས་དང་བཅས་
པ་ཉིད་དུ་སྐྱེ་ལ། འཆི་བ་ན་ཡང་གོས་དང་བཅས་པ་འཆིའོ། །
གཉིས་པ་དེ་དག་གི་སྤྲོས་པ་ནི། མདོ་ལས་འདོད་པ་སྐྱེ་བ་གསུམ་གསུངས་ན། དེ་
དག་གང་ཞེ་ན། འདོད་པ་སྐྱེ་བ་གསུམ་པོ་ནི་འདོད་པའི་ལྷ་དང་མིར་བཅས་པ་རྣམས་ཡིན་
ཏེ། དེ་ལ་འདོད་པའི་མི་ནས་དགའ་ལྡན་གྱི་བར་གྱི་སེམས་ཅན་རྣམས་ནི་རྣམ་སྨིན་གྱིས་སྔར་
བྱུང་བའི་འདོད་ཡོན་ལ་ལོངས་སྤྱོད་པའི་ཕྱིར། འཕྲུལ་དགའ་བ་ནི་རང་ཉིད་ཀྱིས་སྤྲུལ་པ་
ལ་དང༌། གཞན་འཕྲུལ་དབང་བྱེད་ནི་རང་གཞན་གཉིས་ཀས་སྤྲུལ་བ་ལ་ལོངས་སྤྱོད་པའི་
ཕྱིར། ཡང་མདོ་ལས་བདེ་བ་སྐྱེ་བ་གསུམ་གསུངས་པའི། གསུམ་པོ་ནི་བསམ་གཏན་

དང་པོ་གསུམ། དེ་རེ་རེ་ལའང་ལྷ་རིས་གསུམ་གསུམ་ཡོད་པས་ས་དགུ་ལ་བཤད་པ་རྣམས་
ཡིན་ཏེ། དེ་ལ་བསམ་གཏན་དང་པོའི་ཚངས་རིས་སོགས་གསུམ་ནི་འདོད་པས་དབེན་པ་
ལས་སྐྱེས་པའི་བདེ་བར་ལོངས་སྤྱོད་པའི་ཕྱིར་དང༌། གཉིས་པའི་གསུམ་ནི་རྟོགས་དཔྱོད་
སྤངས་པའི་ཏིང་ངེ་འཛིན་ལས་སྐྱེས་པའི་བདེ་བར་ལོངས་སྤྱོད་པའི་ཕྱིར་དང་། གསུམ་པའི་
གསུམ་ནི་དགའ་བ་མེད་པའི་བདེ་བར་ལོངས་སྤྱོད་པའི་ཕྱིར། གལ་ཏེ་འདི་ནས་རྒྱལ་ཆེན་རིས་
བཞིའི་བར་དུ་ཐག་ཇི་ཙམ་ཡོད་ཅེ་ན། རྒྱལ་ཆེན་རིས་བཞི་པའི་རྩ་བའི་གནས་བང་རིམ་བཞི་པ་
དེ་ནས་གནས་འོག་མ་འཛམ་བུ་གླིང་པའི་བར་དུ་དཔག་ཚད་བཞི་ཁྲི་ཡོད་ལ། དེ་ལ་ཐག་ཇི་
སྲིད་ཡོད་པ་བང་རིམ་བཞི་པ་དེ་ནས་དེའི་གོང་མ་སུམ་ཅུ་རྩ་གསུམ་གྱི་བར་དུའང་དེ་སྲིད་ཡོད་
དེ་བཞི་ཁྲིའོ། །དེ་བཞིན་དུ་སུམ་ཅུ་རྩ་གསུམ་ནས་འཐབ་བྲལ་བར་དུ་བརྒྱད་ཁྲི། འཐབ་
བྲལ་ནས་དགའ་ལྡན་བར་དུ་ཆིག་འབུམ་བཞི་ཁྲི་ཡིན་པ་སོགས་རིགས་འགྲེའོ། །འོ་ན། འོག་
མས་གོང་མར་དོང་སྟེ་མཐོང་བར་འགྱུར་རམ་ཞེ་ན། རང་གིས་རྫུ་འཕྲུལ་ཐོབ་པའམ། རྫུ་
འཕྲུལ་དང་ལྡན་པ་གཞན་ལ་བརྟེན་པ་མ་གཏོགས་པར་ཁམས་དང་ས་འོག་མ་དེ་དག་གིས་
གོང་མ་ལ་བསྒྲོད་པ་དང་མཐོང་བའང་མེད་དོ། །འོ་ན། དེ་དག་གི་རྒྱའི་ཚད་ཇི་ཙམ་ཞེ་
ན། འཐབ་བྲལ་ལ་སོགས་པ་བཞི་ནི་སུམ་ཅུ་རྩ་གསུམ་དང་མཉམ་ལ། བསམ་གཏན་
བཞི་ནི་རིམ་པ་ལྟར་གླིང་བཞི་དང་། སྟོང་དང་པོ་དང་། སྟོང་གཉིས་པ་བར་མ་དང་། སྟོང་
གསུམ་གྱི་ཁྱོན་དང་མཉམ་མོ། །འོ་ན། སྟོང་གསུམ་གང་ཞེ་ན། གླིང་བཞི་པ་དང་།
ཉི་ཟླ་དང༌། རི་རབ་དང་ནི། འདོད་པའི་ལྷ་རྣམས་དང། ཚངས་པའི་འཇིག་རྟེན་
སྟོང་ལ་ནི་སྟོང་སྤྱི་ཕུད་ཀྱི་འཇིག་རྟེན་གྱི་ཁམས་ཞེས་བྱ་བ་ཡིན་པར་འདོད་ལ། སྟོང་སྤྱི་ཕུད་ཀྱི་
འཇིག་རྟེན་གྱི་ཁམས་དེ་སྟོང་ལ་ནི་སྟོང་གཉིས་པ་བར་མའི་འཇིག་རྟེན་གྱི་ཁམས་ཞེས་བྱ་སྟེ།
དེ་ལ་ནི་གླིང་བཞི་ནས་ཚངས་པའི་འཇིག་རྟེན་གྱི་བར་ས་ཡ་ཕྲག་གཅིག་ཡོད་པ་ཡིན་ནོ། །སྟོང་
གཉིས་པ་དེ་སྟོང་ལ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བྱ་སྟེ། དེ་ལ་ནི་
འཇིག་རྟེན་གྱི་ཁམས་གླིང་བཞི་ནས་ཚངས་པའི་བར་བྱེ་བ་ཕྲག་བརྒྱ་ཡོད་དོ། །ཅིའི་ཕྱིར་སྟོང་
གསུམ་ཞེས་བྱ་ཞེ་ན། སྟོང་གསུམ་དེ་ནི་མི་ལ་སོགས་པས་མཉམ་དུ་འཇིག་ཅིང༌། དང་
པོ་ཆགས་པའི་ཚེའང་མཉམ་དུ་འབྱུང་བ་ཡིན་པས་ན་དེ་སྐད་དོ།། །།
གཉིས་པ་ཞར་ལ་སེམས་ཅན་གྱི་ཚད་ལ་གཉིས། ལུས་ཚད་དང་། ཚེ་ཚད་དོ། །

དང་པོ་ནི། སྣོད་ཀྱི་འཇིག་རྟེན་ལ་ཚད་ངེས་པ་བཞིན་དུ། སེམས་ཅན་ལའང་ཚད་
ངེས་པ་ཡོད་དམ་ཞེ་ན། ངན་སོང་བའི་ལུས་ཚད་ངེས་པ་མེད་པས་འདིར་མི་འཆད་ལ། བདེ་
འགྲོ་རྣམས་ལས་ཚེ་ལོ་བརྒྱ་པའི་དུས་ཀྱི་ལྷོ་འཛམ་བུ་གླིང་པའི་མི་རྣམས་ཀྱི་ལུས་ཚད་ནི་ཆེ་བ་
རྣམས་ཁྲུ་བཞི་པ་དང་། ཆུང་བ་རྣམས་ཁྲུ་ཕྱེད་དང་བཞི་པ་ཡིན་ནོ། །ཁྲུ་ནི་རྡུལ་ཁྲུའོ། །ཤར་
ལུས་འཕགས་པོ་དང༌། ནུབ་བ་ལང་སྤྱོད་དང་ནི། བྱང་སྒྲ་མི་སྙན་ཞེས་བྱ་བ་གསུམ་ནི་སྔ་
མ་ལས་ཕྱི་མ་ཉིས་འགྱུར་གྱིས་བསྐྱེད་པས། ཁྲུ་བརྒྱད་དང་། བཅུ་དྲུག་དང་། སུམ་
ཅུ་རྩ་གཉིས་པ་ཡིན་ནོ། །དེ་དག་ཀྱང་འཛམ་བུ་གླིང་པའི་ཁྲུའི་དབང་དུ་བྱས་ཀྱི། རང་
རང་གི་ནི་ཁྲུ་བཞི་པ་ཁོ་ནའོ། །འདོད་པ་དང་ལྡན་པའི་ལྷ་དྲུག་པོའི་ལུས་ཚད་ནི། རྒྱལ་
ཆེན་རིས་བཞི་པ་རྒྱང་གྲགས་བཞི་ཆ་གཅིག་ཡིན་པ་ནས། གཞན་འཕྲུལ་དབང་བྱེད་པ་ནི་
རྒྱང་གྲགས་དག་ཕྱེད་དང་གཉིས་ཀྱི་བར་དུ་བསྐྱེད་པའོ། །གཟུགས་ཅན་གྱི་ལྷ་རྣམས་ཀྱི་
དང་པོ་ཚངས་རིས་པ་དཔག་ཚད་ཕྱེད་དང་། དེའི་གོང་མ་མདུན་ན་འདོན་དང་། ཚངས་
ཆེན་དང་། འོད་ཆུང་བ་རྣམས་དཔག་ཚད་ཕྱེད་ཕྱེད་བསྐྱེད་ལ། འོད་ཆུང་བ་རྣམས་ཀྱི་
ལྟག་ཚད་མེད་འོད་ཡན་ཆད་ཀྱི་ལུས་ནི་ཉིས་འགྱུར་ཉིས་འགྱུར་གྱིས་ཆེ་སྟེ། འོན་ཀྱང་སྤྲིན་
མེད་པ་ཉིས་འགྱུར་གྱིས་བསྐྱེད་པ་ལས་དཔག་ཚད་གསུམ་དོར་རོ་ཞེས་བྱ་བ་ནི་ཁྱད་པར་ཡིན
ཏེ། འདི་ལྟར། ། ཚད་མེད་འོད་དཔག་ཚད་བཞི་དང༌། འོད་གསལ་བ་བརྒྱད་ནས།
འོག་མིན་དཔག་ཚད་ཁྲི་དྲུག་བར་རོ། །གཟུགས་མེད་ནི་ལུས་ཅན་མ་ཡིན་པས་ལུས་ཀྱི་ཚད་
མེད་དོ། །
གཉིས་པ་ཚེ་ཚད་ལ། དངོས་དང་། ཞར་བྱུང་གཉིས། །
དང་པོ་ནི། མཐོ་རིས་ཀྱི་ཚེ་ཚད་དང་། ངན་སོང་བའི་ཚེ་ཚད་གཉིས། །
དང་པོ་ནི། སེམས་ཅན་གྱི་ལུས་ཚད་ངེས་པ་བཞིན་དུ་ཚེ་ཚད་ཀྱང་ངེས་སམ་ཞེ་ན།
བྱང་གི་སྒྲ་མི་སྙན་ན་ནི་ཚེ་ལོ་སྟོང་ཐུབ་སྟེ། ནུབ་དང་ཤར་གྱི་གླིང་གཉིས་ན་ཕྱེད་ཕྱེད་སྤངས་
པས་ལྔ་བརྒྱ་དང་། ཕྱེད་དང་སུམ་བརྒྱའོ། །ལྷོ་འཛམ་བུ་གླིང་འདི་ན་མ་ངེས་ཏེ། འགྲིབ་
པའི་ཐ་མར་ནི་ཚེ་ལོ་བཅུ་པ་དང༌། བསྐལ་པ་དང་པོའི་མི་རྣམས་ཀྱི་ཚེ་ལོ་དཔག་ཏུ་མེད་པ་
དང༌། དེ་དག་གི་བར་དུའང་འཕེལ་འགྲིབས་དུ་མ་ཡོད་པའི་ཕྱིར། འདོད་ལྷའི་ཚེ་ཚད་
ནི་མི་རྣམས་ཀྱི་ལོ་ལྔ་བཅུ་ལ་འདོད་པ་དག་གི་ལྷ་རྣམས་ལས་འོག་མ་རྒྱལ་ཆེན་རིས་བཞི་པ་

དག་གི་ཉིན་ཞག་གཅིག་ཏུ་བརྩིས་པའི་ཞག་སུམ་ཅུ་ལ་ཟླ་བ་གཅིག་དང་། དེ་བཅུ་གཉིས་
ལ་ལོ་གཅིག་ཡིན་པས། དེས་ན་དེའི་ཚེ་ཚད་ནི་རང་ལོ་ལྔ་བརྒྱའོ། །གོང་མ་སུམ་ཅུ་རྩ་
གསུམ་པ་ལ་སོགས་པ་ནི་ཞག་དང་ལོ་གཉིས་ཀ་ཉིས་འགྱུར་ཏེ། སུམ་ཅུ་རྩ་གསུམ་པ་རང་
ལོ་སྟོང་ཐུབ་པ་ནས། གཞན་འཕྲུལ་དབང་བྱེད་པས་མི་ལོ་སྟོང་དྲུག་བརྒྱ་ལ་ཞག་གཅིག་ཏུ་
བརྩིས་པའི་རང་ལོ་ཁྲི་དྲུག་སྟོང་ཐུབ་པའི་བར་དུའོ། །གལ་ཏེ་སུམ་ཅུ་རྩ་གསུམ་ཡན་ཆད་ན་
ཉི་ཟླ་མེད་པས་ཉིན་མཚན་དང་ཚེའི་ཚད་ཀྱང་མི་འཐད་པར་འགྱུར་རོ་ཞེ་ན། སྐྱོན་མེད་དེ།
དུས་དབང་གིས་མེ་ཏོག་ཁ་ཟུམ་པ་དང་། བྱ་སྐད་མི་འབྱིན་པ་དང་། གཉིད་བྲོ་བ་ན་མཚན་
མོ་དང་། དེ་ལས་ལྡོག་པ་ཉིན་མོ་དང༌། སྣང་བའང་ལུས་ལ་འོད་ཡོད་པའི་ཕྱིར་རོ། །འོ་ན།
གཟུགས་ཅན་གྱི་ལྷ་རྣམས་ལ་གཉིད་བྲོ་བ་སོགས་མེད་པས་ཚེའི་ཚད་མི་རུང་ངོ་ཞེ་ན། གཟུགས་
ཅན་གྱི་ལྷ་དག་ལ་ཉིན་མཚན་གྱི་རྣམ་གཞག་མེད་ཀྱང་ཚེའི་ཚད་ནི་རང་གི་ལུས་ཀྱི་ཚད་གཞལ་
བའི་དཔག་ཚད་ཀྱི་གྲངས་ཀྱིས་བསྐལ་པ་ཡིས་འཇལ་བ་ཡིན་ཏེ། འདི་ལྟར། གཟུགས་
ཅན་དང་པོ་བསྐལ་པ་ཕྱེད། །དེ་ཡི་གོང་མ་ཕྱེད་ཕྱེད་བསྐྱེད། །འོད་ཆུང་རྣམས་ཀྱི་ལྟག་
ཡན་ཆད། །ཚེ་ནི་ཉིས་འགྱུར་ཉིས་འགྱུར་ཏེ། །སྤྲིན་མེད་བསྐལ་པ་གསུམ་དོར་རོ། །ཞེས་
དཔག་ཚད་དང་། བསྐལ་པ་དང༌། ལུས་དང་། ཚེ་བསྒྱུར་བ་ལས་གཞན་ཁྱད་པར་མེད་
དོ། །གཟུགས་མེད་པ་ནམ་མཁའ་མཐའ་ཡས་སྐྱེ་མཆེད་ཀྱི་ཚེ་ཚད་ནི་བསྐལ་པ་སྟོང་ཕྲག་
ཉི་ཤུ་དང་། གཞན་གོང་མི་གསུམ་ལ་དེ་ཙམ་རེའི་ལྷག་པས་ལྷག་པ་ཡིན་པས། བསྐལ་
པ་བཞི་ཁྲི་དང་། དྲུག་ཁྲི་དང་། བརྒྱད་ཁྲི་ཐུབ་བོ། །འོ་ན། དེ་དག་བར་བསྐལ་
ལམ་བསྐལ་ཆེན་ཡིན་ཞེ་ན། འོད་ཆུང་ནས་བཟུང་སྟེ་བསྐལ་པ་ཆེན་པོ་ཡིན་ལ། དེའི་
འོག་མ་ཚངས་ཆེན་མན་ཆད་ནི་བསྐལ་ཆེན་གྱི་ཕྱེད་བར་བསྐལ་བཞི་བཅུ་ལ་བསྐལ་བར་བྱས་
པ་ཡིན་ནོ། །
གཉིས་པ་ངན་སོང་བའི་ཚེ་ཚད་ནི། ངན་སོང་བའི་ཚེའི་ཚད་ལ་ཡང་སོས་ལ་སོགས་
པ་ཚ་དམྱལ་དྲུག་གི་ཚེའི་ཚད་ནི་རིམ་པ་བཞིན་དུ་འདོད་ལྟའི་རྒྱལ་ཆེན་རིས་བཞི་སོགས་དྲུག་
པོའི་ཚེའི་ཚད་དང་ཉིན་ཞག་མཉམ་པར་ཤེས་པར་བྱ་སྟེ། རྒྱལ་ཆེན་རིས་བཞི་པའི་ཚེ་ཚད་
རང་ལོ་ལྔ་བརྒྱ་ལ་ཡང་སོས་པའི་ཉིན་ཞག་གཅིག་ཏུ་བརྩིས་པའི་རང་ལོ་ལྔ་བརྒྱ་ཡང་སོས་པས་
ཐུབ་པ། དེས་ན་ཡང་སོས་ལ་སོགས་པ་དེ་དག་རྣམས་ཀྱི་ཚེ་ཚད་ནི་འདོད་པའི་ལྷ་དྲུག་པོ་

རྣམས་དང་ལོའི་གྲངས་འདྲ་བ་ཡིན་ནི། །རབ་ཏུ་ཚ་བས་བར་བསྐལ་ཕྱེད་དང་། མནར་
མེད་པས་བར་གྱི་བསྐལ་བ་གཅིག་ཐུབ། དུད་འགྲོ་རྣམས་ཚེ་ཐུང་བ་ལ་ངེས་པ་མེད་ཀྱི།
མཆོག་ཏུ་རིང་བས་ནི་བར་གྱི་བསྐལ་པ་གཅིག་ཐུབ་སྟེ། ཀླུ་ཆེན་བརྒྱད་ལྟ་བུའོ། །ཡི་དྭགས་
རྣམས་ནི་མི་རྣམས་ཀྱི་ཟླ་བ་གཅིག་ལ་ཉིན་ཞག་གཅིག་བརྩིས་པའི་རང་ལོ་ལྔ་བརྒྱ་ཐུབ་བོ། །
གྲང་དམྱལ་གྱི་ཚེ་ཚད་ནི་ཏིལ་གྱི་སྦྱངས་པ་མ་ག་དྷཱའི་བྲེ་ཏིལ་ཁལ་བརྒྱད་ཅུ་པའི་ནང་ནས་ལོ་
བརྒྱ་རེ་ཞིང་ཏིལ་གཅིག་རེ་ཕྱུང་བས་དེ་ཟད་པར་གྱུར་པ་ན་ཆུ་བུར་ཅན་གྱི་ཚེ་ཚད་རྫོགས་པ་
ཡིན་ཏེ། ཆུ་བུར་རྡོལ་བ་ཅན་སོགས་གཞན་གྱི་ཚེ་ནི་གོང་གི་དེ་ཉི་ཤུས་བསྒྱུར་རོ། །
གཉིས་པ་ཞར་བྱུང་ནི། འོ་ན། དེ་དག་བར་མ་དོར་འཆི་བ་ཡོད་དམ་ཞེ་ན། སྒྲ་
མི་སྙན་པ་ཚེ་ཚད་ལྟར་ངེས་གྱི། དེ་མ་གཏོགས་པ་རྣམས་ལ་དུས་མ་ཡིན་པར་འཆི་བ་ཡོད་
པའི་ཕྱིར། འདིར་སྤྱིའི་ཚེ་ཚད་སྨྲས་པ་ཡིན་ནོ།། །
གསུམ་པ་ཚད་དེ་ཉིད་བྱེ་བྲག་ཏུ་བཤད་པ་ལ་གཉིས། རྩོམ་པའི་དང་པོ་མདོར་བསྟན།
རྒྱས་པར་བཤད་པའོ། ། །
དང་པོ་ནི། །སེམས་ཅན་གྱི་གནས་དང་ལུས་ཚད་འཆད་པའི་སྐབས་སུ། ཁྲུ་དང་།
རྒྱང་གྲགས་དང་། དཔག་ཚད་ཀྱིས་བཤད་ལ། ཚེ་ཚད་འཆད་པའི་སྐབས་སུ་ལོ་དང་བསྐལ་
པ་ལ་སོགས་པའི་སྒོ་ནས་བཤད་པས། དེ་དག་གང་ཞེ་ན། གཟུགས་ཀྱི་ཆུང་བའི་མཐར་
ཐུག་པ་རྡུལ་ཕྲ་རབ་ཡིན་ལ། དེ་བསགས་པ་ལས་རྒྱང་གྲགས་དང་དཔག་ཚད་འགྲུབ། མིང་
གི་མཐར་ཐུག་པ་ཡི་གེ་ཡིན་པས། དེ་བསགས་པ་ལས་ཤོ་ལོ་ཀ་དང༌། རབ་བྱེད་དང་།
བསྟན་བཅོས་འགྲུབ། དུས་ཀྱི་ཐུང་བའི་མཐར་ཐུག་པ་སྐད་ཅིག་མ་ཡིན་ལ། དེ་བསགས་
པ་ལས་ཞག་དང་། ཟླ་བ་དང་། ལོ་དང་། བསྐལ་པ་རྣམས་འགྲུབ་པ་ཡིན་ནོ། །
གཉིས་པ་རྒྱས་བཤད་ལ། ཡུལ་གཟུགས་ཀྱི་ཚད་དང་། དུས་ཀྱི་ཚད་གཉིས། །
དང་པོ་ནི། གཟུགས་ཀྱི་ཆུང་མཐའ་རྡུལ་ཕྲ་རབ་བསགས་པ་ལས་རྒྱང་གྲགས་སོགས་
ཇི་ལྟར་འགྲུབ་ཅེ་ན། ཕྲ་རབ་རྡུལ་དང་། རྡུལ་ཕྲན་དང་ནི། དེ་བཞིན་དུ་ལྕགས་
རྡུལ་དང༌། ཆུ་རྡུལ་དང༌། རི་བོང་གི་རྡུལ་དང་
། ལུག་རྡུལ་དང་། གླང་རྡུལ་དང་།
ཉི་ཟེར་གྱི་རྡུལ་དང་། སྲོ་མ་དང༌། དེ་ལས་བྱུང་བའི་ཤིག་དང༌། དེ་བཞིན་དུ་ནས་དང་།
སོར་ཚིགས་ཞེས་བྱ་བ་གོང་ནས་གོང་དུ་བདུན་བདུན་དུ་བསྒྱུར། སོར་མོ་ཉི་ཤུ་རྩ་བཞི་ལ་ཁྲུ་

གང་
། ཁྲུ་བཞི་ལ་གཞུ་འདོམ་གང་། གཞུ་འདོམ་དེ་དག་ལྔ་བརྒྱ་རྣམས་ལ་ནི་རྒྱང་གྲགས་
གཅིག །གྲོང་ལས་དེ་ཙམ་ཞིག་འཕགས་པ་དེ་ལ་དགོན་པར་འདོད། རྒྱང་གྲགས་དེ་
བརྒྱད་ལ་དཔག་ཚད་ཅེས་བྱའོ། ། །
།
།
གཉིས་པ་དུས་ཀྱི་ཚད་ལ། ལོ་བཤད། བསྐལ་པ་བཤད་པའོ། །
དང་པོ་ནི། སྐད་ཅིག་མ་བསགས་པ་ལས་ལོ་དང་བསྐལ་པ་འགྲུབ་པའི་ཚུལ་ཇི་ལྟ་
བུ་ཞེ་ན། སྐྱེས་བུ་སྟོབས་ལྡན་གྱིས་སེ་གོལ་གཏོགས་པའི་ཡུལ་ལ་དུས་མཐའི་སྐད་ཅིག་མ་
གཅིག དེ་བརྒྱ་ཉི་ཤུ་ལ་དེའི་སྐད་ཅིག་མ་གཅིག །དེའི་སྐད་ཅིག་མ་དེ་དག་ཀྱང་དྲུག་ཅུ་ལ་
ཐང་གཅིག །ཐང་ཅིག་དང༌། ཡུད་ཙམ་དང་། ཉིན་ཞག་གསུམ་ནི་གོང་ནས་གོང་དུ་
སུམ་ཅུར་བསྒྱུར་བས་ཟླ་བ་གཅིག །འོན་ཀྱང་ཟླ་བ་ཐམས་ཅད་ཐུབ་པར་མ་ངེས་པས་ཞག་
མི་ཐུབ་པ་དང་བཅས་པའི་ཟླ་བ་བཅུ་གཉིས་ལ་ལོ་གཅིག་གོ། །་
གཉིས་པ་བསྐལ་པ་བཤད་པ་ལ། དངོས་དང་། ཞར་ལས་བྱུང་བའོ། །
དང་པོ་ལ། བསྟན། བཤད་དོ། །
དང་པོ་ནི། བསྐལ་པ་རྣམ་པ་མང་དུ་བཤད་པ་ཡིན་ཏེ། འཇིག་པའི་བསྐལ་པ།
འཆགས་པའི་བསྐལ་པ། གནས་པའི་བསྐལ་པ། བསྐལ་པ་ཆེན་པོ་རྣམས་སུ་བཤད་པའི་ཕྱིར། །
གཉིས་པ་རྒྱས་བཤད་ལ་བཞི། འཇིག །འཆགས། གནས། བསྐལ་པ་ཆེན་
པོའོ། །
དང་པོ་ནི། བསྐལ་པ་རྣམ་པ་མང་བཤད་པ། །ཞེས་བཤད་ན། འཇིག་པའི་
བསྐལ་པ་སོགས་གང་ཞེ་ན། འཇིག་པའི་བསྐལ་པ་ནི་མནར་མེད་པའི་དམྱལ་བའི་སྲིད་པ་
སེམས་ཅན་མེད་པ་ནས་བཟུང་སྟེ་སྣོད་ཀྱི་འཇིག་རྟེན་ཟད་པའི་བར་ཡིན་ནོ། །དེའང་མནར་
མེད་དུ་སེམས་ཅན་སྐྱེ་འཕྲོ་ཆད་པ་དང༌། འཛམ་བུ་གླིང་པའི་མི་རྣམས་ཚེ་ལོ་བརྒྱད་ཁྲི་བར་
ཡར་འཕེལ་བ་དང༌། གནས་པའི་མཇུག་རྫོགས་པ་དང་། འཇིག་པའི་མགོ་རྩོམ་པ་རྣམས་
དུས་མཉམ། དེའི་ཚེ་མནར་མེད་ཀྱི་སེམས་ཅན་རྣམས་ཚེ་མཐར་ཕྱིན་ནས་འཆི་འཕོ་བར་
འགྱུར། མནར་མེད་དུ་སྐྱེ་འགྱུར་གྱི་ལས་བསགས་ནའང་འཇིག་རྟེན་གྱི་ཁམས་གཞན་གྱི་
དམྱལ་བར་སྐྱེ་བར་འགྱུར་ཏེ། མནར་མེད་ནས་མས་རིམ་གྱིས་སྟོང་། དམྱལ་བ་གཞན་
རྣམས་དང་། བྱིང་ན་གནས་པའི་དུད་འགྲོ་རྣམས་དང༌། ཡི་དྭགས་རྣམས་ཀྱང་དེ་བཞིན་དུ་

རིམ་གྱིས་འགྱུར། ལྷ་མིའི་ཡུལ་ན་ཡོད་པའི་དུད་འགྲོ་དང་ཡི་དྭགས་ནི་དེ་དག་དང་མཉམ་
དུ་དེ་ལྟར་འགྱུར། དེ་ནས་འཛམ་བུ་གླིང་པའི་མི་ཞིག་གིས་ཆོས་ཉིད་ཀྱིས་བསམ་གཏན་
དང་པོ་ཐོབ། དེ་གཞན་གྱིས་ཐོས་ནས་ཐམས་ཅད་ཆོས་ཉིད་ཀྱིས་ཐོབ་པའི་བསམ་གཏན་
དང་པོ་ཐོབ་སྟེ་བསམ་གཏན་དང་པོར་སྐྱེ། དེ་ནས་རིམ་བཞིན་ཤར་ལུས་འཕགས་པོ་དང་
ནུབ་བ་ལང་སྤྱོད་པས་ཀྱང་དེ་བཞིན་དང་། བྱང་སྒྲ་མི་སྙན་པ་རྣམ་སྨིན་གྱི་སྒྲིབ་པ་ཅན་ཡིན་
པས་ཚེ་དེ་ལ་འདོད་ཆགས་དང་བྲལ་བ་མི་སྲིད་པས་ཕྱི་མ་ལ་འདོད་ལྷར་སྐྱེ་ལ། འདོད་ལྷ་
དྲུག་ཀྱང་རིམ་བཞིན་དུ་ཆོས་ཉིད་ཀྱིས་ཐོབ་པའི་བསམ་གཏན་དང་པོ་ཐོབ། དེ་གཞན་གྱིས་
ཐོས་ནས། ཆོས་ཉིད་ཀྱིས་ཐོབ་པའི་བསམ་གཏན་དང་པོ་ཐོབ་སྟེ་ཚངས་རིས་སུ་སྐྱེ། དེ་ནས་
བསམ་གཏན་དང་པོ་པ་ཞིག་གིས་ཆོས་ཉིད་ཀྱིས་བསམ་གཏན་གཉིས་པ་ཐོབ། དེ་ཐོས་ནས་
ཆོས་ཉིད་ཀྱིས་ཐོབ་པའི་བསམ་གཏན་གཉིས་པ་ཐོབ་སྟེ་བསམ་གཏན་གཉིས་པར་སྐྱེ། དེ་
དག་ལ་བར་གྱི་བསྐལ་པ་བཅུ་དགུ། དེའི་ཚེ་ལྷ་རྣམས་ཀྱིས་དུས་དུས་སུ་ཆར་འབེབས་པ་
མེད་པས། འཛམ་བུ་གླིང་གི་རྩི་ཤིང་ནགས་ཚལ་རྣམས་སྐམ་པར་འགྱུར། དེ་ནས་དུས་
ཡུན་རིང་མོ་ཞིག་ན་ཆེས་ཚ་བའི་ཉི་མ་གཉིས་པ་ཤར་ནས་ཆུ་བྲན་དང་ལྟེང་ཀ་རྣམས་སྐམ་པར་
འགྱུར། དེ་ནས་ཉི་མ་གསུམ་པ་ནས་བདུན་པའི་བར་དུ་ཤར་བས་ཆུ་ཀླུང་དང་། མཚོ་མ་
དྲོས་པ་དང་། ཕྱིའི་རྒྱ་མཚོའི་བར་དུ་སྐམ་ཞིང་གླིང་བཞི་རི་རབ་དང་བཅས་པ་དུ་བ་འཐུལ་
ནས་མེ་ལྕེ་གཅིག་ཏུ་འབར་ཞིང་བསྲེག་པར་འགྱུར། དེས་རྐྱེན་བྱས་ནས་བསམ་གཏན་དང་
པོའི་སས་བསྡུས་ཀྱི་མེས་བསམ་གཏན་དང་པོའི་གཞལ་མེད་ཁང་སྟོང་པ་དེ་བསྲེག་པར་འགྱུར།
འདོད་པའི་མེས་མ་ཡིན་ཏེ། ས་ཐ་དད་ཡིན་པའི་ཕྱིར། དེ་དག་ལ་བར་བསྐལ་གཅིག་
སྟེ། འཇིག་རྟེན་འཇིག་པ་ལ་བར་བསྐལ་ཉི་ཤུའོ། །དེའང་མེས་འཇིག་པའི་དབང་དུ་བྱས་ཀྱི།
ཆུས་འཇིག་ན་བསམ་གཏན་གཉིས་པ་བས་ཆོས་ཉིད་ཀྱིས་ཐོབ་པའི་བསམ་གཏན་གསུམ་པ་
ཐོབ་སྟེ་བསམ་གཏན་གསུམ་པར་སྐྱེ་ལ། རླུང་གིས་འཇིག་ན་བསམ་གཏན་གསུམ་པ་པས་
ཆོས་ཉིད་ཀྱིས་ཐོབ་པའི་བསམ་གཏན་བཞི་པ་ཐོབ་སྟེ་བསམ་གཏན་བཞི་བར་སྐྱེའོ། །
གཉིས་པ་འཆགས་པའི་བསྐལ་པ་ནི། དང་པོའོ་རླུང་འཇམ་བུ་ལྡང་བ་ནས་བཟུང་
ནས་ནི་མནར་མེད་པའི་དམྱལ་བའི་སེམས་ཅན་གཅིག་སྲིད་པའི་བར་དུའོ། །དེའང་དང་པོ་
ནམ་མཁའ་སྟོང་པར་ཡོད་པ་ལ། འཇིག་རྟེན་འཆགས་པའི་སྔ་ལྟས་སུ་གྱུར་པའི་རླུང་འཇམ་

པོ་ལངས། དེ་ཙམ་གྱིས་སྣོད་ཀྱི་འཇིག་རྟེན་འཆགས་པར་མི་ནུས་པས། ཚངས་རིས་ནས་
བཟུང་སྟེ་འཐབ་བྲལ་བའི་བར་རྣམས་འཆགས། དེ་ནས་སྔར་གྱི་རླུང་དེ་ཉིད་ལོ་གྲངས་དུ་
མའི་བར་དུ་འཁྲིགས་ནས། འོག་གཞི་རླུང་གི་དཀྱིལ་འཁོར་ནས་སུམ་ཅུ་རྩ་གསུམ་པའི་
བར་མས་རིམ་ནས་འཆགས། དེ་དག་ལ་བར་བསྐལ་གཅིག །དེ་ནས་འོད་གསལ་བའི་
སེམས་ཅན་ཚེ་དང་། བསོད་ནམས་དང་། ལས་ཟད་པ་ཞིག་ཚངས་པའི་གཞལ་མེད་ཁང་
སྟོང་པར་སྐྱེ་སྟེ། ཐ་མར་ཞིག་པ་དེ་དང་པོར་འཆགས་པ་ཆོས་ཉིད་ཡིན་པའི་ཕྱིར། དེ་
ནས་འཛམ་བུ་གླིང་པའི་བར་རྣམས་རིམ་གྱིས་འགྲུབ། དེའི་ཚེ་འཛམ་བུ་གླིང་པའི་མི་རྣམས་
བརྫུས་ཏེ་སྐྱེ་བ་དང་། དགའ་བ་ཟས་སུ་ཟ་བ་དང་། ལུས་ལས་འོད་འབྱུང་བ་དང་། རྫུ་
འཕྲུལ་གྱིས་ནམ་མཁའ་ལ་འགྲོ་བ་དང༌། ཚེ་ལོ་དཔག་ཏུ་མེད་པ་ཐུབ་པ་ཡིན་ལ། དེ་ནས་
མནར་མེད་དུ་སེམས་ཅན་གཅིག་སྐྱེས་པའི་བར་ལ་བར་བསྐལ་བཅུ་དགུའོ། །དེའི་ཚེ་ཚེ་ལོ་
དཔག་མེད་ནས་བརྒྱད་ཁྲིའི་བར་མར་འགྲིག་པ་དང་། མནར་མེད་དུ་སེམས་ཅན་གཅིག་སྐྱེས་
པ་དང་། འཆགས་པའི་མཇུག་རྫོགས་པ་དང༌། གནས་པའི་མགོ་རྩོམ་པ་དུས་མཉམ་མོ། །
གསུམ་པ་གནས་པའི་བསྐལ་པ་ནི། བར་བསྐལ་ཉི་ཤུའོ། །བར་གྱི་བསྐལ་པ་
རེ་རེའི་ཚད་ནི། ཚེ་ལོ་དཔག་མེད་ནས་བརྒྱད་ཁྲིའི་བར་མར་འགྲིབ་ནས། ཚེ་ལོ་བཅུ་
པའི་བར་དུ་བར་བསྐལ་གཅིག །དེ་ནས་ཡང་བརྒྱད་ཁྲི་བར་ཡར་སྐྱེ་ཞིང་མར་བཅུ་པར་
འབྲི་བའི་བར་གྱི་བསྐལ་པ་གཞན་ནི་བར་བསྐལ་གཅིག་ཡིན་ལ། དེ་ལྟར་ཡར་སྐྱེ་མར་འབྲི་
གཉིས་གཅིག་ཏུ་བགྲངས་པའི་དེ་འདྲ་བཅོ་བརྒྱད་དང་། ཡར་སྐྱེ་བ་ནི་བར་གྱི་བསྐལ་པ་གཅིག་
ཡིན་ཏེ། ཡར་ཇི་ཙམ་དུ་སྐྱེ་ཞེ་ན། དེ་དག་ཚེ་ལོ་ནི་བཅུ་ནས་བརྒྱད་ཁྲིའི་བར་དུའོ། །འོ་
ན། ཐོག་མཐའ་གཉིས་རྐྱང་པ་དང་། བར་པ་རྣམས་ཁུག་པ་ཡིན་པས་ཡུན་རིང་ཐུང་དུ་འགྱུར་རོ་
ཞེ་ན། སྐྱོན་མེད་དེ། ཐོག་མཐའ་གཉིས་བུལ་བ་དང་། བར་པ་རྣམས་མྱུར་བར་འགྲོ་བའི་
ཕྱིར། དེ་ལྟར་ན་འཇིག་རྟེན་ཆགས་པ་འདི་བར་གྱི་བསྐལ་པ་ཉི་ཤུར་གནས་སོ། །འཇིག་
རྟེན་འཆགས་པ་དང་ནི། འཇིག་པ་དང༌། ཞིག་ནས་སྟོང་པར་འདུག་པ་དག་བར་བསྐལ་ཉི་
ཤུ་ཉི་ཤུ་མཉམ་མོ། །
བཞི་པ་བསྐལ་ཆེན་ནི། བར་བསྐལ་དེ་དག་བརྒྱད་ཅུ་ལ་བསྐལ་ཆེན་ཞེས་བྱའོ། །
གཉིས་པ་ཞར་ལས་བྱུང་བ་ལ་གཉིས། བསྐལ་ཆེན་གྱི་ཞར་བྱུང་། འཇིག་བསྐལ་གྱི་

ཞར་བྱུང་ངོ༌། །
དང་པོ་ལ་གསུམ། སངས་རྒྱས། རང་རྒྱལ། འཁོར་ལོས་སྒྱུར་རྒྱལ་འབྱུང་ཚུལ་ལོ། །
དང་པོ་ནི། བསྐལ་པ་གྲངས་མེད་པ་གསུམ་དུ་ཚོགས་བསགས་པ་ལས་སངས་རྒྱས་
འབྱུང་བར་བཤད་པའི་བསྐལ་པ་དེ་གང་ཞེ་ན། བསྐལ་ཆེན་དེ་གྲངས་མེད་གསུམ་དུ་ཚོགས་
བསགས་པ་ལས་སངས་རྒྱས་འབྱུང་ངོ༌། །གྲངས་མེད་ན་གསུམ་དང་འགལ་ལོ་ཞེ་ན། སྐྱོན་
མེད་དེ། གྲངས་ཀྱིས་བགྲངས་མི་ནུས་པས་གྲངས་མེད་དུ་བཤད་པ་མིན་གྱི། གྲངས་ཀྱི་
གནས་གཞན་དྲུག་ཅུའི་མཐའི་གྲངས་གཅིག་ལ་གྲངས་མེད་དུ་བརྗོད་པའི་ཕྱིར། ། དུས་ནམ་
གྱི་ཚེ་འབྱུང་ན། ཡར་འཕེལ་གྱི་ཚེ་མི་འབྱུང་སྟེ། དེའི་ཚེ་སེམས་ཅན་རྣམས་འཁོར་བ་ལ་
སྐྱོ་ཤས་ཆུང་བའི་ཕྱིར། བརྒྱད་ཁྲི་ནས་མར་ནི་འགྲིབ་པའི་མགོ་རྩོམ་པ་ནས་ཚེ་ལོ་བརྒྱ་པའི་
བར་ལ་སངས་རྒྱས་དེ་དག་འབྱུང་ལ། དེ་མན་ཆད་དུ་མི་འབྱུང་སྟེ། སྙིགས་མ་ལྔ་ཧ་ཅང་
ཡང་བདོ་བ་ཤས་ཆེ་བས་ཆོས་བསྟན་པའི་སྣོད་དུ་མི་རུང་བའི་ཕྱིར། །
。
。
གཉིས་པ་རང་རྒྱལ་འབྱུང་ཚུལ་ནི། རང་རྒྱལ་ཡང་མར་འགྲིབ་ཁོ་ན་ལ་འབྱུང་ངམ་
ཞེ་ན། རང་སངས་རྒྱས་རྣམས་ཡར་སྐྱེ་མར་འགྲིབ་གཉིས་ཀ་ལ་འབྱུང་སྟེ། གཞན་དོན་
གཙོ་བོར་མི་བྱེད་པར་རང་དོན་གཙོ་བོར་བྱེད་པའི་ཕྱིར། འོ་ན། དེ་ཚོགས་ཇི་ཙམ་བསགས་
པ་ལས་འབྱུང་ཞེ་ན། བསེ་རུ་ལྟ་བུའི་རང་སངས་རྒྱས་དེ་བསྐལ་པ་ཆེན་པོ་བརྒྱའི་བར་དུ་
ཚོགས་བསགས་པའི་རྒྱུ་ལས་འབྱུང་ངོ་། །
གསུམ་པ་འཁོར་ལོས་སྒྱུར་རྒྱལ་འབྱུང་ཚུལ་ནི། འཁོར་ལོས་སྒྱུར་བ་འཇིག་རྟེན་དུ་
འབྱུང་བ་ནི་མི་རྣམས་ཀྱི་ཚེ་ལོ་དཔག་མེད་ནས་སྟོང་ཕྲག་བརྒྱད་ཅུ་ལས་མི་འཕྱི་བ་ཡིན་ཏེ།
དེ་མན་ཆད་དེའི་ཕུན་སུམ་ཚོགས་པའི་སྣོད་དུ་མི་རུང་བའི་ཕྱིར། ཅིའི་ཕྱིར་འཁོར་ལོས་སྒྱུར་
རྒྱལ་ཞེས་བྱ་ཞེ་ན། འཁོར་ལོ་རིན་པོ་ཆེས་གླིང་བཞི་ལ་དབང་བསྒྱུར་བས་དེ་སྐད་ཅེས་བྱའོ། །
འཁོར་ལོ་ཅན་བཞི་ཡོད་དེ། གསེར་གྱི། དངུལ་གྱི། ཟངས་ཀྱི་ལྕགས་ཀྱི་འཁོར་ལོ་
ཅན་བཞི་ཡོད་པའི་ཕྱིར། དེ་དག་གིས་གླིང་དུ་ལ་དབང་བྱེད་ཅེ་ན། དེ་དག་གིས་གླིང་
གཅིག་དང་། གླིང་གཉིས་དང་། གསུམ་དང་། བཞི་ལ་མས་རིམ་བཞིན་དབང་བྱེད་དེ།
ལྕགས་ཀྱི་འཁོར་ལོ་ཅན་གྱིས་གླིང་གཅིག་ལ་དབང་བྱེད་པ་སོགས་ཡིན་ནོ། འཁོར་ལོས་སྒྱུར་
རྒྱལ་གླིང་གཅིག་ལ་ལྷན་ཅིག་ཏུ་གཉིས་སོགས་འབྱུང་བ་མིན་ཏེ། འགྲན་ཟླ་མེད་པའི་ལས་
རྟག་དང༌།
གླིང་གཉིས་པ་གཅིག་ལ་དབང་བྱེད་པ་སོགས་འགན་ཟླ་མེད་པའི་ལས་

ཅན་ཡིན་པའི་ཕྱིར། དཔེར་ན། སངས་རྒྱས་བཞིན། འོ་ན། འཁོར་ལོས་སྒྱུར་
བས་ལས་ཇི་ལྟ་བུས་རྒྱལ་ཞེ་ན། ཚེས་བཅུར་གསོ་སྦྱོང་ལ་གནས་སྐབས་གསེར་གྱི་འཁོར་
ལོ་ལག་ཏུ་བབས་པ་ནས། སྔོན་གྱི་འཁོར་ལོས་སྒྱུར་བའི་ལས་གྱིས་ཤིག་ཅེས་པ་དང་ནམ་
མཁར་འཕགས་པས་རྒྱལ་ཕྲན་རྣམས་ཀྱིས་ཕས་དྲུང་དུ་བསུ་བར་འོང་བ་དང་། དངུལ་གྱི་
འཁོར་ལོ་ཅན་དེའི་དྲུང་དུ་རང་ཉིད་འགྲོ་བ་ཙམ་དང་། ཟངས་ཀྱི་འཁོར་ལོ་ཅན་དེའི་དྲུང་དུ་
ཕྱིན་ནས་གཡུལ་བཤམས་པ་ཙམ་དང༌། ལྕགས་ཀྱི་འཁོར་ལོ་ཅན་གྱིས་མཚོན་ཆའི་ཚོགས་
དྲག་ཏུ་དབབ་པར་བརྩམས་པས་འདུད་ཅིང་རྒྱལ་བར་བྱེད་ཀྱང་སེམས་ཅན་གཅིག་གི་སྲོག་
ལའང་གནོད་པ་མེད་དེ། དེས་མི་དགེ་བ་བཅུ་སྤངས་བའི་ཕྱིར། གཞན་ཡང་འཁོར་ལོས་
སྒྱུར་རྒྱལ་དེ་ནི་ལས་ལ་མཚན་བཟང་པོ་སོ་གཉིས་ཀྱིས་བརྒྱན་པ་ཡིན་ནོ། །འོ་ན། སངས་
རྒྱས་དང་ཁྱད་མེད་དུ་འགྱུར་རོ་ཞེ་ན། སྐྱོན་མེད་དེ། ཐུབ་པའི་མཚན་ནི་ཡུལ་ན་གནས་
པ་དང་གསལ་ལ་རྫོགས་པས་ཁྱད་པར་དུ་འཕགས་པ་ཡིན་པའི་ཕྱིར། འོ་ན། དང་པོ་ནས་
འཁོར་ལོས་སྒྱུར་བའི་རྒྱལ་པོ་དང་བཅས་པ་ཡིན་ནམ། ཕྱིས་བྱུང་བ་ཡིན་ཞེ་ན། སྔར་བྱུང་
བའི་སེམས་ཅན་བསྐལ་པ་དང་པོའི་མི་རྣམས་ནི་གཟུགས་ཅན་གྱི་ལྷ་བཞིན་དུ་བརྫུས་ཏེ་སྐྱེ་བ་
དང༌། རྫུ་འཕྲུལ་གྱིས་ནམ་མཁའ་ལ་འགྲོ་བ་དང་། ལུས་ལས་འོད་འབྱུང་བ་ཡིན་ལ།
དེའི་ཚེ་སའི་བཅུད་ཁ་དོག་མར་གསར་པ་ལྟ་བུ། རོ་སྦྲང་རྩི་མ་བསྐོལ་བ་ལྟ་བུ་བྱུང་། དེ་
ནས་རོ་ལ་སྲེད་པ་ཞིག་གིས་སོར་མོའི་རྩེ་མོས་བླངས་ཏེ་ལྕེ་ཐོག་ཏུ་མྱངས། དེ་བཞིན་དུ་གཞན་
རྣམས་ཀྱིས་ཀྱང་མྱངས་པས་རིམ་གྱིས་རོ་ལ་ཆགས་པར་གྱུར་པས་ལུས་ལ་མཁྲང་པ་དང་ལྕི་བ་
ཞུགས་ཏེ། ལུས་ཀྱི་འོད་ནུབ་སྟེ་མྱ་ངན་བྱེད་པའི་ཚེ། ཆོས་ཉིད་ཀྱིས་ཉི་ཟླ་ཤར་བ་ལ་དེ་
དང་དེའི་ཐ་སྙད་བྱུང་ངོ༌། །སའི་བཅུད་ཉུང་མང་དུ་ཟོས་པ་ལས་ཁ་དོག་བཟང་ངན་དུ་གྱུར་
ཏེ། ཕན་ཚུན་བརྙས་པས་སའི་བཅུད་མེད་པར་གྱུར། དེ་ནས་སའི་ཞག་བྱུང་ནས་ཟོས་
པས་བརྙས་ཏེ་ནུབ་པ་སྔར་བཞིན་དང་། དེའི་རྗེས་སུ་མྱུ་གུའི་ཚལ་ནང་བརྔས་པ་ནུབ་མི་
མངོན། ནུབ་བརྔས་པ་ནང་མི་མངོན་པ་བྱུང་ནས་ཟོས་པས་བརྙས་ཏེ་ནུབ་པ་སྔར་བཞིན་
དང༌། དེ་ནས་མ་རྨོས་མ་བཏབ་པའི་ལོ་ཏོག་བྱུང་ནས་ཟོས་པས་ཕོ་མོའི་དབང་པོ་དོད་པར་
གྱུར། དེ་ལ་ཕན་ཚུན་མིག་ཚུགས་སུ་བལྟས་པས་ཆགས་པ་སྐྱེས་ཏེ་ཕྱིན་ཅི་ལོག་ལ་ཞུགས་
པར་གྱུར། དེ་གཞན་གྱིས་མཐོང་ནས་ཁ་ངན་སྨྲས་པ་ལ། ཁྱིམ་བརྩིགས་ཏེ་དེར་བྱ་བ་

མ་ཡིན་པ་བྱའོ་ཞེས་ཁྱིམ་གྱི་ཐ་སྙད་བྱུང་ལ། ཁྱིམ་ན་གནས་ཏེ་འབྲས་ནང་དགོས་པ་ནང་
ལེན། ནུབ་ཟ་བ་ནུབ་ལེན་གྱིན་ཡོད་པ་ལ། མི་ལེ་ལོ་ཅན་ཞིག་གིས་སང་ཟ་རྒྱུ་ཕྱེ་མ་
རེད་བླངས། དེ་གཞན་ཞིག་གིས་ཐོས་ཏེ། དེ་ནི་ཐབས་ཟབ་སྙམ་ནས་ཞག་བདུན་གྱི་
འབྲས་བླངས་ཏེ་གསོག་འཇོག་བྱས་པས། ནང་བརྔོས་པ་ནུབ་མངོན། ནུབ་བརྔས་པ་
ནང་མངོན་ཞིང་། ཤུན་པ་དང་། སྤུན་པ་དང་བཅས་པར་གྱུར་པ་ལ། འབྲས་རྣམས་
ཕན་ཚུན་བགོས་ཏེ། རང་རང་གི་ཕུང་པོར་སྤུངས་པ་ལས། ཁ་ཅིག་གིས་མ་བྱིན་པ་བླངས་
པར་གྱུར། དེ་ནས་ཞིང་བདག་ཏུ་འཛིན་པ་དང་བཅས་པ་རྣམས་ཀྱིས། མི་རང་བཞིན་
གྱིས་གཟུགས་བཟང་བ་ཞིག་ཞིང་དཔོན་དུ་བསྐོས་ཏེ། སྟོན་ཐོག་གི་དྲུག་ཤས་བསྟབས་ཤིང་སྐྱེ་
བོ་མང་པོས་བཀུར་བས་ན། མང་པོས་བཀུར་བའི་རྒྱལ་པོ་ཞེས་བྱ་བ་བྱུང་ངོ༌། །མང་པོས་
བཀུར་བའི་རྒྱལ་པོའི་བུ་འོད་མཛེས། དེའི་བུ་དགེ་བ། དེའི་བུ་དགེ་མཆོག །དེའི་བུ་
གསོ་སྦྱོང་འཕགས། དེའི་སྤྱི་བོར་ཤ་འབུར་གནོད་པ་མེད་པ་ཞིག་བྱུང་བ་བརྟོལ་བས་རྒྱལ་
པོ་སྤྱི་བོ་སྐྱེས་བྱུང་། དེ་དག་ནི་གླིང་བཞི་ལ་དབང་བའི་འཁོར་ལོས་སྒྱུར་བའི་རྒྱལ་པོ་ཡིན་
ཞིང་། སྔོན་གྱི་རྒྱལ་པོ་ལྔ་ཞེས་བྱའོ། །དེ་ནས་མི་དགེ་བའི་ལས་ཀྱི་ལམ་ལྷག་པར་སྤྱོད་
པས་ཚེ་རིམ་གྱིས་ཐུང་བར་འགྱུར་ཏེ། མཐར་ཚེ་རིང་བའང་ལོ་ནི་བཅུ་པ་ཡིན་ནོ། །བར་
བསྐལ་དེ་དག་གང་གིས་ཚར་ཕྱིན་པར་འགྱུར་ཞེ་ན། བར་གྱི་བསྐལ་པ་ནི་མཚོན་དང༌། ནད་
དང༌། མུ་གེ་དག་གིས་ཚར་ཕྱིན་ཏོ། །དེ་དག་ཡུན་ཇི་ཙམ་རེ་འབྱུང་ཞེ་ན། མཚོན་
གྱི་བསྐལ་པ་ཞག་བདུན་རྣམས་དང་། ནད་ཀྱི་བསྐལ་པ་ཞག་བདུན་ཟླ་བ་བདུན་དང་། མུ་
གེའི་བསྐལ་པ་ཞག་བདུན་ཟླ་བ་བདུན་ལོ་བདུན་དག་ཏུ་འབྱུང་བ་གོ་རིམ་བཞིན་ནོ། །འབྱུང་
བའི་ཚུལ་ནི་ཚེ་ལོ་བཅུ་པ་དེའི་ཚེ་གནོད་སེམས་ལྷག་པར་འཕེལ་བས། ལག་ཏུ་ཐོགས་ཚད་
མཚོན་ཆར་གྱུར་ནས་ཕན་ཚུན་གསོད་པར་བྱེད། ཤི་བ་རྣམས་དམྱལ་བར་སྐྱེའོ། །ཞག་
བདུན་པོ་དེའི་བར་ལ་རི་དང་ནགས་ཚལ་དུ་གནས་པ་རྣམས་གྲོང་དུ་ཕྱིན་པ་དང་། ཕན་ཚུན་
མཐོང་ནས་དགའ་ཞིང་བྱམས་པར་གྱུར་ཏེ། སྲོག་གཅོད་པ་སྤངས་ཏེ་དགེ་བ་བཅུ་ལྷག་པར་
སྤྱད་པས། དེའི་བུ་དང་བུ་མོ་སོགས་ཚེ་ལོ་ཉི་ཤུ་པར་ཡར་འཕེལ། དེ་ནས་རིམ་གྱིས་ཚེ་
ལོ་བརྒྱད་ཁྲི་བའི་བར་དུ་ཡར་འཕེལ། དེའི་ཚེ་གླིང་འདི་འབྱོར་པ་རྒྱས་པ། ལོ་ལེགས་
པ། མི་དང་གྲོང་གིས་གང་བ། འབྲུ་བཟང་བ། སྙེ་མ་ཆེ་བ། བུ་མོ་རྣམས་ཀྱང་

ལོ་ལྔ་བརྒྱ་ནས་བག་མར་འགྲོའོ། །དེ་ནས་ཡང་མར་འགྲིབ་ནས་ཚེ་ལོ་བཅུ་པའི་བར་དུ་མི་
དགེ་བ་ལྷག་པར་སྤྱད་པས། མི་མ་ཡིན་རྣམས་འཁྲུགས་ཏེ་ནད་ཡམས་བཏང་ནས་ཕལ་ཆེ་
བ་ཤི་སྟེ་དམྱལ་བར་སྐྱེ། ལྷག་མ་རྣམས་འདུས་ནས་སྲོག་གཅོད་པ་སྤངས་པས། དེའི་བུ་
སོགས་ཀྱི་ཚེ་ཡར་འཕེལ། དེ་ནས་ཡང་མར་འགྲིབ་ནས་ཚེ་ལོ་བཅུ་པའི་ཚེ་མི་དགེ་བ་ལྷག་
པར་སྤྱད་པས། ལྷས་དུས་སུ་ཆར་འབེབས་པ་མེད་པས་མུ་གེ་ཉམ་ང་བ་ཆེན་པོ་གབ་ཚེ་བ་
དང༌། ཐུར་མ་པ་དང་། རུས་གོང་དཀར་པོ་པ་ཞེས་བྱ་བ་འབྱུང་ལ། དེའང་གབ་ཚེ་
པ་ནི་འབྲུ་ཅུང་ཟད་རྙེད་པ་གབ་ཚེར་བཅུག་ནས་ཕྱི་རབས་ཀྱི་ས་བོན་གྱི་དོན་དུ་བཞག་པས་ན་
དེ་སྐད་ཅེས་བྱའོ། །ཐུར་མ་པ་ནི་ཟས་ཅུང་ཟད་རྙེད་པ་མ་བུ་རྣམས་ཐུར་མས་ཟ་བས་ན་ཐུར་
མ་པ་ཞེས་བྱ། རུས་གོང་དཀར་པོ་བ་ནི་བཀྲེས་པས་ཉེན་ནས་ཤི་བའི་རུས་པ་རྩུབ་ཅིང་སྣུམ་
མདོག་མེད་པར་གྱུར་ནས་ཚེའི་དུས་བྱེད་པའོ། །དེ་ཞག་བདུན་ཟླ་བ་བདུན། ལོ་བདུན་
འབྱུང་ལ། དེའི་ཚེ་ཤི་བ་རྣམས་ཡི་དྭགས་སུ་སྐྱེ། ལྷག་མ་རྣམས་འདུས་ནས་དགེ་བ་བཅུ་
ལྷག་པར་སྤྱད་པས། དེའི་བུ་སོགས་ཚེ་ལོ་ཉི་ཤུ་པར་ཡར་འཕེལ། དེ་ནས་རིམ་པ་བཞིན་
ཡར་བརྒྱད་ཁྲིའི་བར་དུ་འཕེལ་ནས་སྔར་ལྟར་རོ།། །
གཉིས་པ་འཇིག་བསྐལ་གྱི་ཞར་བྱུང་ལ་གསུམ། འཇིག་པའི་དབྱེ་བ། ལུས་པའི་རྩེ་
མོ། འཇིག་པའོ་གོ་རིམ་མོ། །
དང་པོ་ནི། འཇིག་བསྐལ་ལ་དབྱེ་ན་དུ་ཡོད་ཅེ་ན། གསུམ་ཡོད་དེ། མེས་འཇིག་པ་
དང་། ཆུས་འཇིག་པ་དང་། རླུང་གིས་འཇིག་པ་དག་ནི་ཡང་གསུམ་ཡོད་པའི་ཕྱིར། །
གཉིས་པ་ལུས་པའི་རྩེ་མོ་ནི། མེ་སོགས་ཀྱིས་འཇིག་པ་ན་ལུས་པའི་རྩེ་མོ་གང་ཞེ་
ན། མེས་འཇིག་ན་བསམ་གཏན་གཉིས་པ་དང་། སོགས་ཀྱིས་ཆུས་འཇིག་ན་བསམ་
གཏན་གསུམ་པ་དང་། རླུང་གིས་འཇིག་ན་བསམ་གཏན་བཞི་པ་སྟེ་གསུམ་པོ་ནི་འཇིག་པ་
དེ་དག་གིས་མ་ཞིག་པས་ལུས་པའི་རྩེ་མོ་ཡིན་པར་གོ་རིམ་བཞིན་དུ་སྦྱར་རོ། །བསམ་གཏན་
དང་པོ་གསུམ་མེ་སོགས་ཀྱིས་འཇིག་པ་ཅི་ཞེ་ན། གསུམ་པོ་དེའི་ནང་གི་སྐྱོན་དང་པོ་ན་རྟོག་
དཔྱོད་མེ་ལྟ་བུ་དང་། གཉིས་པ་ན་དགའ་བདེ་ཆུ་ལྟ་བུ་དང་། གསུམ་པ་ན་དབུགས་འབྱུང་
རྡུབ་རླུང་དང་ཆོས་མཐུན་པ་ཡོད་པའི་ཕྱིར། བཞི་པ་ན་འཇིག་པ་ཆོད་དེ། སྐྱོན་དེ་དག་
མེད་པས་མི་གཡོ་བའི་ཕྱིར། འོ་ན། བསམ་གཏན་བཞི་པའི་གཞལ་མེད་ཁང་དེ་རྟག་

པར་འགྱུར་རོ་ཞེ་ན། མི་རྟག་སྟེ། བཞི་པ་དེའི་གཞལ་མེད་ཁང་ནི་སེམས་ཅན་དང་བཅས་
ཏེ་ལྷན་ཅིག་འབྱུང་བ་དང་། དེ་དང་བཅས་ཏེ་འཇིག་པའི་ཕྱིར། །
གསུམ་པ་འཇིག་པའི་གོ་རིམ་ནི། འཇིག་པའི་གོ་རིམ་ཇི་ལྟར་ཞེ་ན། མེ་ཡིས་བདུན་
བཏུད་དེ་འཇིག་པ་དང་། དེའི་འོག་ཏུ་ཆུ་ཡིས་འཇིག་པ་ལན་གཅིག །དེ་ནས་མེས་བདུན་
འཇིག་པའི་འོག་ཏུ་ཆུས་འཇིག་པ་རེ་རེ་སྟེ། དེ་ལྟར་ཆུ་ཡིས་འཇིག་པ་ལན་བདུན་ཐལ་ནས་
ཀྱང་། ཡང་མེ་ཡིས་ལན་བདུན་འཇིག་པ་ཡིན་ནོ། །མེས་བདུན་ཞིག་པའི་རྗེས་དེ་ནས་
ནི་དེའི་མཇུག་ཏུ་རླུང་གིས་འཇིག་པ་ཡིན་ནོ། །དེ་ལྟར་ན་བསམ་གཏན་དང་པོ་མན་ཆད་
འཆགས། གནས། འཇིག །སྟོང་ཐམས་ཅད་བསྡོམས་ན་བསྐལ་བ་ཆེན་པོ་གཅིག་
ཏུ་བྱེད་ཅིང་། བསམ་གཏན་གཉིས་པ་བསྐལ་པ་ཆེན་པོ་བརྒྱད་ན་འཇིག་ལ། བསམ་
གཏན་གསུམ་པ་བསྐལ་པ་ཆེན་པོ་དྲུག་ཅུ་རྩ་བཞི་ན་འཇིག་གོ། །ཆོས་མངོན་པའི་མཛོད་ཀྱི་
ཚིག་ལེའུར་བྱས་པ་ལས། འཇིག་རྟེན་བསྟན་པ་ཞེས་བྱ་བ་སྟེ་གནས་གསུམ་པའི་མཆན་
འགྲེལ་བཤད་པའོ།། །། །
།བཞི་པ་ལས་བསྟན་པའི་གནས་འཆད་པ་ལ་གཉིས། མཚམས་སྦྱར་བ། ལས་དངོས་
བཤད་པའོ། །
དང་པོ་ནི། གོང་དུ་བཤད་པའི་སྣོད་བཅུད་ཀྱི་འཇིག་རྟེན་འདི་དག་སུས་བྱས་ཤེ་ན།
སུས་ཀྱང་བྱས་པ་མིན་གྱི། སེམས་ཅན་རྣམས་ཀྱི་ལས་དགེ་མི་དགེ་ལས་སྣོད་བཅུད་ཀྱི་འཇིག་
རྟེན་བདེ་སྡུག་དང་བཟང་ངན་སོགས་སྣ་ཚོགས་པ་སྐྱེས་སོ་ཞེས་མཚམས་སྦྱར་ནས། །
གཉིས་པ་ལས་དངོས་བཤད་པ་ལ་གཉིས། ལས་ཀྱི་ངོ་བོ། །མདོ་ལས་བྱུང་བའི་མིང་གི་
རྣམ་གྲངས་སོ། །
དང་པོ་ལ་གཉིས། བསྟན། བཤད་དོ། །
དང་པོ་ནི། ལས་ལས་འཇིག་རྟེན་སྣ་ཚོགས་སྐྱེས། ཞེས་བཤད་ན། ལས་དེ་ལ་
དབྱེ་ན་དུ་ཞེ་ན། ལས་དེ་ནི་གཉིས་སུ་ཡོད་དེ། སེམས་པའི་ལས་དང༌། སེམས་པ་
དེས་བྱས་པ་སྟེ་ཀུན་ནས་སློང་བ་བསམ་པའི་ལས་གཉིས་སུ་ཡོད་པའི་ཕྱིར། དེ་དག་གི་ངོ་
བོ་གང་ཞེ་ན། སེམས་པའི་ལས་ནི་ཡིད་ཤེས་དང་མཚུངས་ལྡན་ཡིད་ཡུལ་ལ་གཡོ་བར་བྱེད་པ་
ལུས་ངག་གི་ལས་མངོན་པར་འདུ་བྱེད་པའི་སེམས་བྱུང་ཡིན་པའི་ཕྱིར་ཡིད་ཀྱི་ལས་ཡིན་ནོ། །

སེམས་པ་དེས་བསྐྱེད་པའི་བསམ་པའི་ལས་ནི་ལུས་ཀྱི་ལས་དང་ངག་གི་ལས་ཏེ་སེམས་པས་
ཀུན་ནས་བསླང་བའི་ཕྱིར། དེ་དག་ལ་དབྱེ་ན་རྣམ་པར་རིག་བྱེད་དང་རྣམ་པར་རིག་བྱེད་
མིན་པ་གཉིས་གཉིས་ཡོད་དོ། །
གཉིས་པ་རྒྱས་བཤད་ལ་གསུམ། ལས་ཀྱི་རང་བཞིན། ལས་གསུམ་སྤྱིའི་ཆོས་
ཀྱི་ཁྱད་པར། རྣམ་པར་རིག་བྱེད་མ་ཡིན་པའི་དབྱེ་བའོ། །
དང་པོ་ལ་གཉིས། རྣམ་པར་རིག་བྱེད་དང་། རྣམ་པར་རིག་བྱེད་མ་ཡིན་པའོ། །
དང་པོ་ལ་གཉིས། ལུས་ཀྱི་རྣམ་པར་རིག་བྱེད་དང་། ངག་གི་རྣམ་པར་རིག་བྱེད་དོ། །
དང་པོ་ནི། དེ་དག་རྣམ་རིག་རྣམ་རིག་མིན། །ཞེས་བཤད་ན། ལུས་ཀྱི་རྣམ་
པར་རིག་བྱེད་ཀྱི་ལས་དེ་གང་ཞེ་ན། བྱེ་སྨྲ་བ་ན་རེ། ལུས་ཀྱི་རྣམ་པར་རིག་བྱེད་ཀྱི་མཚན་
ཉིད་ནི། རང་ཀུན་སློང་སེམས་པས་བསླངས་པའི་དབྱིབས་གང་ཞིག །ཀུན་སློང་དེ་གཞན་
ལ་རིག་པར་བྱེད་པའོ། །མཚན་གཞི་ནི་འགྲོ་བ་དང་། ཕྱག་འཚལ་བ་དང༌། སྲོག་
གཅོད་པ་ལ་སོགས་པའི་གནས་སྐབས་སུ་རྣམ་སྨིན་གྱི་ལུས་དང་། རྒྱས་བྱུང་གི་ལུས་ལས་
ཐ་དད་པའི་ལུས་དེ་ལྟ་བུའི་དབྱིབས་རྫས་གྲུབ་ཏུ་འདོད་དོ། །དེ་ལ་གནས་མ་བུའི་སྡེ་པ་ན་
རེ། ལུས་སྐད་ཅིག་མ་མ་འགགས་པར་ཡུལ་གཞན་དུ་འགྲོ་བ་དེ་ཡིན་ནོ་ཞེས་ཟེར། དེ་
ལ་མདོ་སྡེ་པ་ན་རེ། ལུས་སྐད་ཅིག་མ་མ་འགགས་པར་ཡུལ་གཞན་དུ་འགྲོ་བ་མིན་པར་ཐལ།
གང་གི་ཕྱིར་ན། འདུས་བྱས་རྣམས་ནི་སྐད་ཅིག་མ་ཡིན་པའི་ཕྱིར་ཏེ། རང་གྲུབ་ཙམ་
ནས་འཇིག་ངེས་ཡིན་པའི་ཕྱིར། རྟགས་མ་གྲུབ་སྟེ། འཇིག་པ་ཕྱིས་འབྱུང་གི་རྒྱུ་ལ་ལྟོས་པའི་
ཕྱིར་ཞེ་ན། འཇིག་པའི་རྒྱུ་གཞན་མེད་པ་ལས་དངོས་པོ་འགའ་ཡང་འཇིག་པ་མི་འབྱུང་
བར་ཐལ། དངོས་པོ་འཇིག་པ་ཕྱིས་འབྱུང་གི་རྒྱུ་ལ་ལྟོས་བཅས་ཡིན་པའི་ཕྱིར། གཞན་ཡང་རྫ་
བུམ་གྱི་ཚོས་པ་དམར་པོར་སྐྱེད་བྱེད་ཀྱི་རྒྱུ་མེ་ལྕེ་དེ་ཡང་རྫ་བུམ་གྱི་འཇིག་པ་པོར་འགྱུར་བར་
ཐལ། དེ་དམར་པོ་བཤིག་ནས་མེད་པར་བྱས་ཏེ་དེ་བས་ཀྱང་ཆེས་དམར་བ་བསྐྱེད་པའི་
ཕྱིར། འདོད་མི་ནུས་ཏེ། རྒྱུ་གཅིག་གིས་འབྲས་བུ་གཉིས་སྐྱེད་པར་འགལ་བའི་ཕྱིར།
བྱེ་སྨྲའི་ལུགས་དེ་ལ་མདོ་སྡེ་པ་ན་རེ། ལུས་ཀྱི་དབྱིབས་རིང་པོ་ཆོས་ཅན། དབང་པོ་མི་
འདྲ་བ་གཉིས་ཀྱི་གཟུང་དོན་དུ་འགྱུར་བར་ཐལ། མིག་ལ་བརྟེན་ནས་ཀྱང་མཐོང་། ལུས་
ལ་བརྟེན་ནས་ཀྱང་རེག་པས་ཤེས་པའི་ཕྱིར། འདོད་མི་ནུས་ཏེ། ཡུལ་གཅིག་གིས་ཡུལ་

ཅན་གཉིས་སྐྱེད་པར་འགལ་བའི་ཕྱིར། ཡང་དེ་རྫས་ཡོད་མ་ཡིན་པར་ཐལ། ཡིན་ན་བསགས་
པའི་རྡུལ་ཕྲ་རབ་ལ་དབྱིབས་ཡོད་དགོས་པ་གང་ཞིག །མེད་པའི་ཕྱིར་ཏེ། ཆ་མེད་ཡིན་
པའི་ཕྱིར། །
གཉིས་པ་ངག་གི་རྣམ་པར་རིག་བྱེད་ནི། ངག་གི་རྣམ་པར་རིག་བྱེད་དེ་ནི་ཡི་གེའི་རང་
བཞིན་ངག་གི་སྒྲའོ། །མཚན་ཉིད་ནི་རང་ཀུན་ནས་བསླངས་པའི་ངག་གང་ཞིག །ཀུན་
སློང་དེ་གཞན་ལ་རྣམ་པར་རིག་པར་བྱེད་པའོ། །
གཉིས་པ་རྣམ་པར་རིག་བྱེད་མ་ཡིན་པ་ལ་གསུམ། ལུང་གི་སྒྲུབ་བྱེད། རྒྱུ་འབྱུང་
བའི་ཁྱད་པར། ཆོས་ཀྱི་ཁྱད་པར་རོ། །
དང་པོ་ནི། རྣམ་རིག་བྱེད་མིན། ཞེས་བཤད་ན། རྣམ་པར་རིག་བྱེད་མ་ཡིན་
པའི་གཟུགས་ཡོད་པའི་སྒྲུབ་བྱེད་ཅི་ཞེ་ན། དེའི་སྒྲུབ་བྱེད་ཡོད་དེ། མདོ་ལས། བསྟན་
ཡོད་ཐོགས་བཅས་ཀྱི་གཟུགས་དང་། བསྟན་མེད་ཐོགས་བཅས་ཀྱི་གཟུགས་དང་། བསྟན་
མེད་ཐོགས་མེད་ཀྱི་གཟུགས་རྣམ་པ་གསུམ་གསུངས་པའི་ཕྱིར་ཏེ། བསྟན་མེད་ཐོགས་མེད་
ཀྱི་གཟུགས་དེ་རྣམ་པར་རིག་བྱེད་མ་ཡིན་པའི་གཟུགས་ལས་མ་འདས་པའི་ཕྱིར། ཡང་དྲི་
མེད་གཟུགས་གསུངས་སྟེ། དེའང་ཟག་མེད་ཀྱི་སྡོམ་པ་ཡིན་པའི་ཕྱིར་དང༌། ཡང་མདོ་
ལས། རྫས་ལས་བྱུང་བའི་བསོད་ནམས་ཀྱི་ཕན་ཡོན་ནི་རྟག་ཏུ་འཕེལ་བར་གསུངས་པས་
དེའང་རིག་བྱེད་དང་སེམས་པ་ཡིན་ན་རང་ཉལ་བ་སོགས་སུ་མི་འབྱུང་ན་འབྱུང་བའི་ཕྱིར་དང་།
རང་ཉིད་ཀྱིས་མ་བྱས་པའི་ལས་ལམ་སོགས་གསུངས་པའི་ཡང་ཕྱིར་ཏེ། དཔེར་ན། བསྐུལ་ཏེ་
གསོད་སོགས་བྱེད་དུ་བཅུག་པ་ན་ཕ་རོལ་པོའི་སྲོག་ཆད་པའི་ཚེ་སྐུལ་བ་པོ་ལ་མི་དགེ་བའི་ལས་
ལམ་འབྱུང་བར་གསུངས་པས། དེ་ནི་རྣམ་པར་རིག་མིན་ལས་འོས་མེད་དོ། །སོགས་སྒྲས་
མཐོང་ལམ་ལ་མཉམ་པར་བཞག་པའི་གནས་སྐབས་ནའང་འཕགས་ལམ་ཡན་ལག་བརྒྱད་
ཡོད་པར་གསུངས་ལ། དེ་མེད་ན་ཡང་དག་པའི་ངག་དང་ལས་ཀྱི་མཐའ་དེ་མི་རུང་བའི་ཕྱིར་
དང༌། དགེ་སློང་ཡིད་གཞན་དུ་རྣམ་པར་གཡེང་བའི་ཚེ་ནའང་སྡོམ་པ་ཡོད་པར་གསུངས་
ཤིང་། དེའང་རྣམ་པར་རིག་བྱེད་མ་ཡིན་པའི་ག ཟུགས་མེད་ན་མི་རུང་བའི་ཕྱིར་དང་།
སྡོམ་པ་དེ་ཆུ་ཐོན་པའི་ཆུ་ལོན་གྱི་ཟམ་པ་ལྟ་བུར་གསུངས་ཤིང་། དེ་མེད་ན་དེའང་མི་རུང་
བའི་ཕྱིར་དང་། ཆོས་ཀྱི་སྐྱེ་མཆེད་པའི་གཟུགས་གསུངས་ལ། དེའང་རྣམ་པར་རིག་

བྱེད་མ་ཡིན་པའི་གཟུགས་མེད་ན་མི་རུང་བའི་ཕྱིར། སློབ་དཔོན་ན་རེ། དེ་དག་རྣམ་
པར་རིག་བྱེད་མ་ཡིན་པའི་གཟུགས་ཡོད་པའི་ཤེས་བྱེད་དུ་མི་རུང་སྟེ། བསྟན་མེད་ཐོགས་མེད་
ཀྱི་གཟུགས་གསུངས་པ་ནི་ཏིང་ངེ་འཛིན་གྱི་མཐུས་གཟུགས་སུ་སྣང་བ་སྐྱེ་བ་ལ་དགོངས་པའི་
ཕྱིར་དང་། དྲི་མེད་ཀྱི་གཟུགས་གསུངས་པ་ནི་ཟག་མེད་ཀྱི་ཏིང་ངེ་འཛིན་གྱི་མཐུས་གཟུགས་སུ་
སྣང་བ་སྐྱེ་བ་ཙམ་ལ་དགོངས་པའི་ཕྱིར་དང༌། རྫས་ལས་བྱུང་བའི་བསོད་ནམས་བདུན་
དང་། དེ་ལས་མ་བྱུང་བའི་བསོད་ནམས་བདུན་འཕེལ་བའང་། ཡུལ་ཁྱད་པར་ཅན་ལ་
དམིགས་པའི་སེམས་པས་ཕྱི་མ་ལ་རྣམ་སྨིན་འབྱིན་ངེས་ཀྱི་བག་ཆགས་སེམས་རྒྱུད་ལ་བཞག་
པའི་རྒྱུད་ཡོངས་སུ་འགྱུར་བའི་ཁྱད་པར་ལ་དགོངས་པའི་ཕྱིར་དང་། རང་གིས་མ་བྱས་པར་
ལས་ལམ་རྫོགས་པར་ཡོད་པའང་། སྔར་རང་གིས་གཞན་ལ་བསྐོས་ནས་ཕ་རོལ་པོས་སྦྱོར་བ་
བྱས་པས་རྣམ་སྨིན་འབྱིན་ངེས་ཀྱི་བག་ཆགས་གསོག་པ་སོགས་ལ་དགོངས་པ་ཡིན་པའི་ཕྱིར་
དང་། ཆོས་ཀྱི་སྐྱེ་མཆེད་པའི་གཟུགས་ནི་ཏིང་ངེ་འཛིན་གྱི་མཐུས་གཟུགས་སུ་སྣང་བ་སྐྱེ་བ་
ལ་དགོངས་པའི་ཕྱིར་དང་། འཕགས་ལམ་ཡན་ལག་བརྒྱད་གསུངས་པ་ནི་རྗེས་ཐོབ་ཏུ་
ལོག་པའི་ངག་ལ་མི་འཇུག་པར་ཡང་དག་པའི་ངག་ལ་འཇུག་པའི་རྒྱུ་མཚན་ཟག་མེད་ཐོབ་པ་
ལ་དགོངས་པའི་ཕྱིར་དང་། སེམས་གཞན་དུ་གཡེང་བའི་ཚེ་སྡོམ་པ་གསུངས་པ་ནི་ཆོ་ག་
སྔོན་བཏང་གི་སྡོམ་པ་ཁས་བླངས་པའི་སེམས་པས་སྤང་བྱ་སྡོམ་ཞིང་། ཡིད་གཞན་དུ་གཡེང་
བའི་ཚེའང་དེའི་གཉེན་པོ་དྲན་པ་དེ་ཉིད་ལ་ཉེ་བར་གནས་པའི་དབང་དུ་བྱས་པའི་ཕྱིར་དང་།
སྡོམ་པ་ཆུ་ཐོན་པའི་ཆུ་ལོན་ལྟ་བུར་གསུངས་པའང་ངོ་ཚ་ཤེས་པས་སྡིག་པ་མི་དགེ་བ་མི་བྱེད་
པར་ཁས་བླངས་པ་དྲན་ནས་འཆལ་བའི་ཚུལ་ཁྲིམས་མི་བྱེད་པ་ཙམ་ལ་དགོངས་པའི་ཕྱིར།
ཞེས་གསུངས། རྫས་ལས་བྱུང་བའི་བསོད་ནམས་བདུན་ནི། ཀུན་དགའ་ར་བ་གཙུག་
ལག་ཁང་། །མལ་སྟན་འཚོ་བ་ནར་མ་དང་། གློ་བུར་ནད་པར་ནད་གཡོག་དང་། །ཡུལ་
ངན་དུས་སུ་སྦྱིན་པ་ནི། །རྫས་ལས་བྱུང་བའི་བསོད་ནམས་བདུན། །ཞེས་དང་། རྫས་ལས་
མ་བྱུང་བའི་བསོད་ནམས་བདུན་ནི། བཞུགས་དང་གཤེགས་རྩོམ་ལམ་ཞུགས་དང་། །བྱིན་པ་
ཐོས་དང་མཐོང་བ་དང་། །ཆོས་ཐོས་བསླབ་པའི་གཞི་འཛིན་ལ། །དགའ་དང་དད་པ་སྐྱེས་
པ་ནི། །རྫས་ལ་མ་ལྟོས་བསོད་ནམས་བདུན། །ཞེས་འབྱུང་ངོ༌། །
གཉིས་པ་རྒྱུ་འབྱུང་བའི་ཁྱད་པར་ནི། འབྱུང་བ་ཆེ་རྣམས་རྒྱུར་བྱས་པ།
།ཞེས་

བཤད་ན། རང་དང་དུས་མཉམ་པའི་འབྱུང་བ་ལས་སྐྱེའམ། དུས་མི་མཉམ་པའི་འབྱུང་
བ་ལས་སྐྱེ་ཞེ་ན། འདོད་པར་གཏོགས་པའི་རྣམ་པར་རིག་མིན་སྡོམ་སྡོམ་མིན་བར་མས་
བསྡུས་པ་རྣམས་ནི་སྐད་ཅིག་དང་པོ་རང་དང་དུས་མཉམ་པའི་འབྱུང་བ་བཞི་ཚན་ལས་སྐྱེ་སྟེ།
དེ་ནི་ངོ་བོ་སྐྱེད་བྱེད་ཀྱི་འབྱུང་བ་ཡིན་པས་འཁོར་ལོ་ས་ལ་འདྲིལ་བ་ལ་ལག་པས་འཕུལ་བ་
བཞིན་ནོ། །དེ་ཕྱིན་ཆད་འདས་པའི་འབྱུང་བ་ལས་སྐྱེ་སྟེ། ལུས་ཀྱི་ཚོགས་པ་ན་ཡོད་པའི་
འབྱུང་བ་དེ་ལྟར་རྣམས་ནི་སྐྱེས་ཟིན་གནས་པའི་རྟེན་བྱེད་པའི་ཕྱིར་འཁོར་ལོ་འདྲིལ་བ་ལས་
ཕྱོགས་བཞིན་ནོ། །འོ་ན། རང་དང་ས་གཅིག་པའི་འབྱུང་བ་དང་ས་གཞན་གྱི་འབྱུང་བ་
གང་ལས་སྐྱེ་ཞེ་ན། ཟག་པ་དང་བཅས་པའི་ལུས་དང་ངག་གི་ལས་རྣམ་པར་རིག་བྱེད་དང་
རྣམ་པར་རིག་བྱེད་མ་ཡིན་པ་ནི་རང་གི་སའི་འབྱུང་བ་དག་ལས་སྐྱེའི། ས་གཞན་གྱི་འབྱུང་
བ་རྒྱུར་བྱས་པ་ལས་མི་སྐྱེ་སྟེ། ས་ཐ་དད་ཀྱི་སྲེད་པས་མཚམས་གཅོད་པའི་ཕྱིར། ཟག་མེད་
ཀྱི་རྣམ་པར་རིག་བྱེད་མ་ཡིན་པ་ནི་རང་གི་རྟེན་གང་དུ་སྐྱེས་པའི་འབྱུང་བ་ལས་སྐྱེས་པ་ཡིན་ཏེ།
འབྱུང་གྱུར་ཡིན་པས་འབྱུང་བ་ལ་རྟེན་ནི་དགོས། ཟག་མེད་ཡིན་པས་ཁམས་སུ་མ་གཏོགས་
པས་ས་འདིའི་འབྱུང་བ་ལས་བྱུང་ཞེས་པའི་ངེས་པ་མེད། ཟག་མེད་ཡིན་པའི་འབྱུང་བ་ལས་
མ་བྱུང་བའི་ཕྱིར། །
གསུམ་པ་ཆོས་ཀྱི་ཁྱད་པར་ནི། རྣམ་པར་རིག་བྱེད་མ་ཡིན་པའི་གཟུགས་དེ་ཟིན་མ་
ཟིན་གང་། བྱུང་བ་གསུམ་གྱི་ནང་ནས་གང་ཡིན་ཞེ་ན། རྣམ་རིག་བྱེད་མིན་དེ་ནི་མ་ཟིན་པ་
ཡིན་ཏེ། ཐོགས་མེད་ཡིན་པས་ཚོར་བ་བདེ་སྡུག་གི་རྟེན་མ་ཡིན་པའི་ཕྱིར། རྒྱུ་མཐུན་ལས་
བྱུང་བ་ཡིན་ཏེ། དང་པོ་འཕགས་པ་མ་གཏོགས་སྐལ་མཉམ་གྱི་རྒྱུ་ལས་བྱུང་བའི་ཕྱིར། རྣམ་
སྨིན་ལས་མ་བྱུང་སྟེ། དགེ་མི་དགེ་གང་རུང་དུ་ངེས་པའི་ཕྱིར། རྒྱས་བྱུང་མ་ཡིན་ཏེ། བསགས་
པར་གནས་པའི་གཟུགས་ཅན་མ་ཡིན་པའི་ཕྱིར། སེམས་ཅན་སུ་སྟོན་པ་ཡིན་ཏེ། རྒྱུད་
ཀྱིས་བསྡུས་པ་ཡིན་པའི་ཕྱིར། འོ་ན། རྣམ་པར་རིག་བྱེད་མ་ཡིན་པའི་གཟུགས་ཀྱི་རྒྱུ་
འབྱུང་བ་དེ་ཟིན་མ་ཟིན་སོགས་གང་ཡིན་ཞེ་ན། འདོད་པའི་རྣམ་པར་རིག་བྱེད་མ་ཡིན་པའི་
གཟུགས་ཀྱི་རྒྱུ་འབྱུང་བ་ནི་རྒྱུ་མཐུན་དང་ཟིན་པའི་འབྱུང་བ་ལས་སྐྱེ་བ་ཡིན་ཏེ། སྐལ་མཉམ་
དང་ད་ལྟའི་ལུས་ཚོགས་ཀྱི་འབྱུང་བ་ལས་སྐྱེས་པའི་ཕྱིར། དེའང་འདོད་པའི་སྤོང་བ་བདུན་
གྱི་དབང་དུ་བྱས་ཀྱི། ཏིང་ངེ་འཛིན་ལས་སྐྱེས་པའི་རྣམ་པར་རིག་བྱེད་མ་ཡིན་པའི་གཟུགས་ཀྱི་

རྒྱུ་འབྱུང་བ་ནི་མ་ཟིན་པ་དང་། རྒྱས་བྱུང་དང་། འབྱུང་བ་བཞི་ཚན་རྒྱུ་ཚོགས་ཐ་དད་མིན་
པ་ལས་སྐྱེས་པ་ཡིན་ཏེ། མཉམ་པར་བཞག་པ་ཙམ་གྱིས་སྐྱེ་བའི་ཕྱིར་དང་། ཏིང་འཛིན་
གྱི་ས་རྒྱས་པ་དང་། སྡོམ་པ་དེ་སྐྱེད་པའི་སེམས་ཐ་དད་མེད་པས་འབྱུང་བའང་ཐ་དད་མེད་
པའི་ཕྱིར། །
གཉིས་པ་ལས་གསུམ་སྤྱིའི་ཆོས་ཀྱི་ཁྱད་པར་ལ། དངོས་དང་། ཞར་བྱུང་གཉིས། །
དང་པོ་ནི། འོ་ན། ལས་གསུམ་པོ་དགེ་མི་དགེ་ལུང་མ་བསྟན་གང་ཡིན་ཞེ་ན།
རྣམ་པར་རིག་བྱེད་མིན་པ་ལ་ལུང་དུ་བསྟན་པ་མིན་པ་མེད་དེ། དགེ་མི་དགེ་གང་རུང་དུ་
ངེས་པའི་ཕྱིར། གཞན་རྣམ་པར་རིག་བྱེད་དང་སེམས་པའི་ལས་ལ་ནི་དགེ་མི་དགེ་ལུང་མ་
བསྟན་རྣམ་པ་གསུམ་ག་ཡོད་དེ། རྣམ་པར་རིག་བྱེད་ལ་ཀུན་སློང་གི་སྒོ་ནས་གསུམ་ག་ཡོད།
སེམས་པའི་ལས་ལ་མཚུངས་ལྡན་གྱི་སྒོ་ནས་གསུམ་ག་ཡོད་པའི་ཕྱིར། འོ་ན། དེ་དག་
གང་ན་ཡོད་ཅེ་ན། མི་དགེ་བ་ནི་འདོད་པ་ན་ཡོད་ཀྱི། ཁམས་གོང་ན་མེད་དེ། གོང་
ན་མི་དགེ་བའི་རྩ་བ་གསུམ་དང་ངོ་ཚ་ཁྲེལ་མེད་མེད་པའི་ཕྱིར། གཟུགས་ནའང་རྣམ་པར་
རིག་བྱེད་མིན་པའི་གཟུགས་ཡོད་དེ། བསམ་གཏན་ཟག་མེད་ཀྱི་སྡོམ་པ་ཡོད་པའི་ཕྱིར།
འང་སྒྲས་འདོད་པ་ནའང་ཡོད་པར་བསྟན་ཏོ། །རྣམ་པར་རིག་བྱེད་ནི་དཔྱོད་པ་དང་བཅས་
པའི་བསམ་གཏན་དང་པོ་མན་ཆད་དག་ན་ཡོད་ཀྱི། དེ་ཡན་ཆད་ན་མེད་དེ། རྣམ་པར་
རིག་བྱེད་ཀུན་ནས་སློང་བའི་རྟོག་དཔྱོད་མེད་པའི་ཕྱིར། འདོད་པ་ན་ཡང་བསྒྲིབས་པའི་
རྣམ་པར་རིག་བྱེད་མེད་དེ། གང་གི་ཕྱིར་ན། འདོད་པའི་ལྟ་བ་དང་པོ་གཉིས་དང་མཚུངས་
ལྡན་གྱི་བསྒྲིབས་ལ་ལུང་མ་བསྟན་པ་ནི་མཐོང་སྤང་ཡིན་ལ། དེ་ཁ་ནང་བལྟས་ཡིན་པས་དེས་
རྣམ་པར་རིག་བྱེད་ཀུན་ནས་སློང་བ་མེད་པའི་ཕྱིར། ། །
གཉིས་པ་ཞར་བྱུང་ལ་གསུམ། དགེ་བ་ལ་སོགས་པའི་དབྱེ་བ། ཀུན་སློང་བཤད་པ།
ཆོས་ཀྱི་ཁྱད་པར་རོ། །
དང་པོ་ནི། དགེ་བ་ལ་སོགས་པ་ཀུན་སློང་ཁོ་ནའི་དབང་གིས་འཇོག་གམ་ཞེ་ན། མ་
ཡིན་ཏེ། དོན་དམ་པའི་དགེ་བ་སོགས་བཞི་ཡོད་པའི་ཕྱིར། དེ་དག་གང་ཞེ་ན། ཐར་པ་
ནི་དམ་པའི་དོན་དུ་དགེ་བ་ཡིན་ཏེ། སྡུག་བསྔལ་མ་ལུས་པ་དང་བྲལ་བས་མཆོག་ཏུ་བདེ་
བའི་ཕྱིར། དཔེར་ན། སྐྱེས་བུ་རང་བཞིན་གྱིས་ནད་མེད་པ་ལ་བདེ་བ་ཟེར་བ་བཞིན།

དགེ་བའི་རྩ་བ་གསུམ་དང་། ངོ་ཚ་ཤེས་པ་དང་། ཁྲེལ་ཡོད་པ་རྣམས་ནི། ངོ་བོ་ཉིད་
ཀྱིས་དགེ་བ་ཡིན་ཏེ། གཞན་ལ་མ་ལྟོས་པར་བདག་ཉིད་ཀྱིས་དགེ་བ་ཡིན་པའི་ཕྱིར། དཔེར་
ན། འཕྲོད་པའི་སྨན་བཞིན། དེ་དག་དང་མཚུངས་པར་ལྡན་པའི་སེམས་སེམས་བྱུང་རྣམས་
ནི་མཚུངས་ལྡན་གྱིས་དགེ་བ་ཡིན་ཏེ། མཚུངས་ལྡན་དགེ་བས་དགེ་བར་བཞག་པའི་ཕྱིར།
དཔེར་ན། འཕྲོད་པའི་སྨན་དང་སྦྱར་བའི་བཏུང་བ་བཞིན། དེ་དག་གིས་ཀུན་ནས་བསླངས་
པའི་ལུས་ངག་གི་བྱ་བ་ལ་སོགས་པ་ནི་ཀུན་སློང་གིས་དགེ་བ་ཡིན་ཏེ། ཀུན་སློང་དགེ་བས་
དགེ་བར་བཞག་པའི་ཕྱིར། དཔེར་ན། འཕྲོད་པའི་སྨན་དང་སྦྱར་བའི་བཏུང་བ་ལས་
བྱུང་བའི་འོ་མ་བཞིན། དེ་དག་ལས་བཟློག་པ་མི་དགེ་བ་ཡིན་ནོ། །ཇི་ལྟར་ན། འཁོར་
བ་ནི་དོན་དམ་པར་མི་དགེ་བ་ཡིན་ཏེ། སྡུག་བསྔལ་གྱིས་བཅིངས་པས་མཆོག་ཏུ་མི་བདེ་བའི་
ཕྱིར། ནད་བཞིན། མི་དགེ་བའི་རྩ་བ་གསུམ་དང་། ངོ་ཚ་མེད་པ་དང་། ཁྲེལ་
མེད་རྣམས་ནི། ངོ་བོ་ཉིད་ཀྱིས་མི་དགེ་བ་ཡིན་ཏེ། གཞན་ལ་མ་ལྟོས་པར་བདག་ཉིད་
ཀྱིས་མི་དགེ་བ་ཡིན་པའི་ཕྱིར། མི་འཕྲོད་པའི་སྨན་བཞིན། དེ་དག་དང་མཚུངས་ལྡན་
གྱི་སེམས་སེམས་བྱུང་རྣམས་ནི། མཚུངས་ལྡན་གྱིས་མི་དགེ་བ་ཡིན་ཏེ། མཚུངས་ལྡན་
མི་དགེ་བས་མི་དགེ་བར་བཞག་པའི་ཕྱིར། མི་འཕྲོད་པའི་སྨན་དང་སྦྱར་བའི་བཏུང་བ་བཞིན།
དེ་དག་གིས་ཀུན་ནས་བསླངས་པའི་ལུས་ངག་གི་ལས་ནི། ཀུན་སློང་གིས་མི་དགེ་བ་ཡིན་
ཏེ། ཀུན་སློང་མི་དགེ་བས་མི་དགེ་བར་བཞག་པའི་ཕྱིར། མི་འཕྲོད་པའི་སྨན་དང་སྦྱར་
བའི་གཏུང་བ་ལས་བྱུང་བའི་འོ་མ་བཞིན་ནོ། །དོན་དམ་པར་ལུང་དུ་མ་བསྟན་པ་ནི་སྔར་བསྟན་
པའི་སོ་སོར་བརྟགས་མིན་གྱི་འགོག་པ་དང་འདུས་མ་བྱས་ཀྱི་ནམ་མཁའ་དག་ཡིན་ནོ།། །།
གཉིས་པ་ཀུན་སློང་བཤད་པ་ནི། མཐོང་སྤང་གིས་རྣམ་པར་རིག་བྱེད་ཀུན་ནས་སློང་
བར་མི་ནུས་ན། མདོ་ལས། ལོག་པར་ལྟ་བ་ལས་ནི་ལོག་པར་རྟོག་པ་དང་། ལོག་
པའི་ངག་དང་། ལོག་པའི་ལས་ཀྱི་མཐའ་འབྱུང་ངོ་ཞེས་གསུངས་པ་དང་འགལ་ཏེ། ལོག་ལྟ་
མཐོང་སྤང་ཡིན་པའི་ཕྱིར་རོ་ཞེ་ན། ཀུན་སློང་ནི་རྣམ་པ་གཉིས་ཏེ། རྒྱུའི་ཀུན་སློང་དང་ནི་
བྱ་བ་དེའི་དུས་ཀྱི་ཀུན་སློང་ཞེས་བྱའོ། །གཉིས་པོ་ལས་དང་པོ་རྒྱུའི་ཀུན་སློང་ནི་ལས་ལ་
དང་པོར་རབ་ཏུ་འཇུག་པར་བྱེད་པའི་སྦྱོར་བ་ལྟ་བུ་ཡིན་ལ། གཉིས་པ་དུས་ཀྱི་ཀུན་སློང་ནི་
ལས་བྱ་བའི་དུས་སུ་མཐུན་པར་བྱེད་པའི་ཕྱིར་རྗེས་སུ་སྟེ། བྱ་བ་དེར་དངོས་སུ་འཇུག་པར་

བྱེད་པས་ན། དངོས་གཞི་ལྟ་བུ་ཡིན་ནོ། །དེ་དག་ལས་མཐོང་བས་སྤང་བར་བྱ་བའི་ཡིད་ཀྱི་
རྣམ་ཤེས་དང་མཚུངས་ལྡན་གྱི་ལོག་ལྟ་ནི་ལོག་ལྟ་དེ་ལས་དེ་བསྟན་འདོད་ཀྱི་ཤེས་པ་འབྱུང་།
དེས་ལུས་ངག་སློང་བས་རབ་ཏུ་འཇུག་བྱེད་ཡིན་པས་མདོ་ལས་དེ་ལ་དགོངས་ལ། འདིར་
དུས་ཀྱི་ཀུན་སློང་མ་ཡིན་པའི་དབང་དུ་བྱས་པའི་ཕྱིར། ཡིད་ཀྱི་རྣམ་ཤེས་བསྒོམ་པས་སྤང་
བྱ་ནི་རྒྱུ་དུས་ཀྱི་ཀུན་སློང་གཉིས་ཀ་ཡིན་ཏེ། རྟོག་བཅས་ཁ་ཕྱིར་བལྟས་ཡིན་པའི་ཕྱིར། དབང་
ཤེས་ལྔ་ནི་རྗེས་སུ་འཇུག་བྱེད་ཁོ་ན་ཡིན་ཏེ། རྟོག་མེད་ཁ་ཕྱིར་བལྟས་ཀྱི་ཤེས་པ་ཡིན་པའི་
ཕྱིར། །
གསུམ་པ་ཆོས་ཀྱི་ཁྱད་པར་ནི། རབ་ཏུ་འཇུག་བྱེད་དགེ་བ་སོགས་ལས་རྗེས་སུ་འཇུག་
བྱེད་དགེ་བ་སོགས་སུ་ངེས་སམ་ཞེ་ན། རིབ་ཏུ་འཇུག་བྱེད་དགེ་བ་སོགས་ལས་རྗེས་སུ་
འཇུག་བྱེད་ཀྱང་དགེ་མི་དགེ་ལུང་མ་བསྟན་རྣམ་པ་གསུམ་དུ་འགྱུར་བ་ཡོད་དེ། ཐུབ་པའི་
རབ་ཏུ་འཇུག་བྱེད་དགེ་བ་ལས་རྗེས་སུ་འཇུག་བྱེད་དགེ་བ་དང་། རབ་ཏུ་འཇུག་བྱེད་ལུང་
མ་བསྟན་ལས་རྗེས་སུ་འཇུག་བྱེད་ལུང་མ་བསྟན་དུ་འདུ་བའམ། རབ་ཏུ་འཇུག་བྱེད་ལུང་
མ་བསྟན་ལས་རྗེས་སུ་འཇུག་བྱེད་དེ་དགེ་བ་ཡོད་ཀྱི། རབ་ཏུ་འཇུག་བྱེད་དགེ་བ་ལས་
རྗེས་སུ་འཇུག་བྱེད་ལུང་མ་བསྟན་མེད་དེ། ཐུབ་པའི་ནམ་ཡང་དམན་པར་མི་འགྱུར་བའི་
ཕྱིར། རྣམ་སྨིན་ལས་སྐྱེས་པའི་སེམས་ནི་རབ་ཏུ་འཇུག་བྱེད་དང་རྗེས་སུ་འཇུག་བྱེད་ལུང་
མ་བསྟན་མེད་དེ། ཐུབ་པའི་ནམ་ཡང་དམན་པར་མི་འགྱུར་བའི་ཕྱིར། རྣམ་སྨིན་ལས་
སྐྱེས་པའི་སེམས་ནི་རབ་ཏུ་འཇུག་བྱེད་དང་རྗེས་སུ་འཇུག་བྱེད་གཉིས་ཀ་མིན་ཏེ། མངོན་
པར་འདུ་བྱེད་པ་ལ་མི་ལྟོས་པར་རང་གི་ངང་གིས་འབྱུང་བའི་ཕྱིར་དང་ཀུན་སློང་གཉིས་ནི་འདུ་
བྱེད་པ་ཡིན་པའི་ཕྱིར། །
གསུམ་པ་རྣམ་པར་རིག་བྱེད་མ་ཡིན་པའི་དབྱེ་བ་ལ་གཉིས། བསྟན། བཤད་
དང་པོ་ནི། རྣམ་པར་རིག་བྱེད་མིན་པ་ནི་རྣམ་པ་གསུམ་དུ་ཤེས་པར་བྱ་སྟེ། འཆལ་
ཚུལ་གྱི་རྒྱུན་འགོག་པས་ན་སྡོམ་པ་དང། ཤན་པ་ལྟ་བུ་མི་དགེ་བར་རྒྱུན་དུ་ཞུགས་པས་ན་སྡོམ་
པ་མིན་པ་དང༌། དེ་གཉིས་ཕྱོགས་དེར་ཞུགས་པས་གཞན་བར་མ་གསུམ་དུ་ཤེས་པར་བྱ་བ་
ཡིན་པའི་ཕྱིར། །

གཉིས་པ་རྒྱས་བཤད་ལ་བཞི། སྡོམ་པ། ལྡན་ཚུལ། འཐོབ་གཏོང་། ལྡན་པའི་
གང་ཟག་བཤད་པའོ། །
དང་པོ་ལ་གཉིས། བསྟན། བཤད་དོ། །
དང་པོ་ནི། དེ་བཞིན་དུ་སྡོམ་པ་གསུམ་དུ་ཤེས་པར་བྱ་སྟེ། སོ་སོར་ཐར་པ་ཞེས་བྱ་
བའི་སྡོམ་པ་དང༌། དེ་བཞིན་དུ་ཟག་མེད་དང་བསམ་གཏན་ལས་སྐྱེས་པའི་སྡོམ་པ་གསུམ་
དུ་ཡོད་པའི་ཕྱིར། དེའང་སོ་སོར་ཐར་པའི་སྡོམ་པའི་མཚན་ཉིད། ངེས་འབྱུང་གི་ཚུལ་ཁྲིམས་
གང་ཞིག་འདོད་པར་གཏོགས་པ། བསམ་གཏན་གྱི་སྡོམ་པའི་མཚན་ཉིད། གཟུགས་སུ་
གཏོགས་པའི་དགེ་བ་གང་ཞིག་ཚུལ་ཁྲིམས་ཡིན་པ། ཟག་མེད་ཀྱི་སྡོམ་པའི་མཚན་ཉིད། ཟག་
མེད་ཀྱི་ཚུལ་ཁྲིམས་སོ། ། ། །
གཉིས་པ་རྒྱས་བཤད་ལ་གསུམ། སོ་ཐར་གྱི་སྡོམ་པ། བསམ་གཏན་ཟག་མེད་ཀྱི་
སྡོམ་པ། ཞར་བྱུང་ངོ། །
དང་པོ་ལ་བཞི། དབྱེ་བ། ངོ་བོ། སྒྲ་དོན། ལྡན་པའི་གང་ཟག་གོ །
དང་པོ་ནི། སྡོམ་པ་སོ་སོར་ཐར་ཅེས་བྱ། །ཞེས་བཤད་ན། དེ་ལ་དབྱེ་ན་དུ་
ཡོད་ཅེ་ན། སོ་སོར་ཐར་པ་ཞེས་བྱ་བའི་སྡོམ་པ་ལ་རྣམ་པ་བརྒྱད་ཡོད་དེ། དགེ་སློང་ཕ་
མ་གཉིས། དགེ་སློབ་མ། དགེ་ཚུལ་ཕ་མ་གཉིས། དགེ་བསྙེན་ཕ་མ་གཉིས། བསྙེན་གནས་
པའི་སྡོམ་པ་རྣམས་སུ་ཡོད་པའི་ཕྱིར། བསྙེན་གནས་པ་ལ་ཕ་མ་གཉིས་སུ་མི་འབྱེད་པའི་རྒྱུ་
མཚན་ཅི་ཡིན་ཞེ་ན། ཡོད་དེ། དེ་ནི་ཉིན་ཞག་གཅིག་གི་སྡོམ་པ་ཡིན་པས་དུས་རྒྱུན་ཐུང་
བ་ལ་དགོངས་པའི་ཕྱིར། རྫས་སུ་བསྡུ་ན་རྣམ་པ་བཞི་ཡིན་ཏེ། དགེ་སློང་ཕ་མའི་སྡོམ་
པ་རྫས་གཅིག །དགེ་སློབ་མ་དང་དགེ་ཚུལ་ཕ་མའི་སྡོམ་པ་རྫས་གཅིག དགེ་བསྙེན་ཕ་
མའི་སྡོམ་པ་རྫས་གཅིག །བསྙེན་གནས་ཀྱི་སྡོམ་པ་རྫས་གཅིག་ཡིན་པའི་ཕྱིར་ཏེ། མཚན་
གྱུར་པ་ལས་སྡོམ་པ་མི་གཏོང་བར་མིང་ནི་འཕོ་བ་ཙམ་ཡིན་པའི་ཕྱིར། འོ་ན། སྡོམ་གསུམ་
རིམ་བཞིན་བླངས་པའི་ཚེ་ན་སྲོག་གཅོད་སྤོང་བ་ལྟ་བུ་ཞིག་སོར་གནས་ནས། སྡོམ་པ་གཞན་
རྣམས་འཕེལ་ལམ། སྲོག་གཅོད་སྤོང་བ་ལྟ་བུའི་སྡོམ་པ་གསུམ་རྫས་ཐ་དད་པར་སྐྱེ་ཞེ་ན།
ཐ་དད་པར་སྐྱེ་སྟེ། དགེ་སློང་གི་སྡོམ་པ་ཕུལ་ནས་དགེ་ཚུལ་གྱི་སྡོམ་པ་ལ་གནས་སུ་རུང་བའི་
ཕྱིར། སྲོག་གཅོད་སྤང་པའི་སྡོམ་པ་རྫས་ཐ་དད་པར་གསུམ་པོ་དེ་དག་གང་ཟག་གཅིག་གི་

རྒྱུད་ལ་ཡོད་པ་འགལ་ཞེ་ན། འགལ་བ་མེད་དེ། ཕྱི་མ་བླངས་པ་དེ་སྔ་མའི་གཏོང་རྒྱུ་མ་ཡིན་
པའི་ཕྱིར། དེས་ན་དགེ་སློང་ལ་སྲོག་གཅོད་སོགས་སྤོང་ལྔ་གསུམ་གསུམ་ལྡན་པས་འགྲེའོ། །
གཉིས་པ་ངོ་བོ་ནི། དེ་དག་གི་ངོ་བོ་གང་ཞེ་ན། རྩ་བཞི་ཆང་སྟེ་སྤང་བྱ་ལྔ་ཇི་
སྲིད་འཚོའི་བར་དུ་སྤོང་པར་མནོས་པ་ནི་དགེ་བསྙེན་དང་། ཅིའི་ཕྱིར་དགེ་བསྙེན་ཞེས་བྱ་ཞེ་
ན། དགེ་སློང་ཕ་མའི་གཡོག་ཏུ་བསྙེན་རུང་བས་ན་དགེ་བསྙེན་ཞེས་བྱའོ། །ལྔ་པོ་དེའི་
སྟེང་དུ་གར་སོགས་ཕྲེང་སོགས་གཅིག་ཏུ་བྱས་པ་དང༌། མལ་སྟན་ཆེ་མཐོ་གཅིག་ཏུ་བྱས་པ་
དང༌། ཕྱི་དྲོའི་ཁ་ཟས་ཏེ་སྤང་བྱ་བརྒྱད་ཉིན་ཞག་གཅིག་ཏུ་སྤོང་བར་མནོས་པ་ལས་བསྙེན་
གནས་དང༌། ཅིའི་ཕྱིར་དེ་སྐད་བྱ་ཞེ་ན། ཉིན་ཞག་གཅིག་གི་སྡོམ་པ་ལ་བསྙེན་ཏེ་ཉེ་
བར་གནས་པས་ན་བསྙེན་གནས་ཞེས་བྱའོ། །གར་སོགས་ཕྲེང་སོགས་སོ་སོར་བྱས་པ་དང་།
གསེར་དངུལ་ལེན་པ་སྟེ་སྤང་བྱ་བཅུ་ཇི་སྲིད་འཚོའི་བར་དུ་སྤོང་བར་མནོས་པ་ལས་དགེ་ཚུལ་
ཆེད་དང༌། ཅིའི་ཕྱིར་དེ་སྐད་བྱ་ཞེ་ན། བླ་མའི་བྱ་ལས་ངལ་བར་བྱེད་པས་ན་དགེ་ཚུལ་
ཞེས་བྱའོ། །ལུས་ངག་གི་སྤང་བྱ་ཐམས་ཅད་ཇི་སྲིད་འཚོའི་བར་དུ་སྤོང་བར་མནོས་པ་ལས་
དགེ་སློང་ཉིད་དོ། །དེ་ལ་བསྙེན་པར་རྫོགས་པ་ཞེས་ཀྱང་བྱ་ལ། ཅིའི་ཕྱིར་བསྙེན་པར་
རྫོགས་པ་ཞེས་བྱ་ཞེ་ན། རྫོགས་པ་ནི་འཁོར་བའི་ཉེར་འཚེ་ཐམས་ཅད་དང་བྲལ་བའི་མྱང་
འདས་ཡིན་ལ། དེ་ལ་ཉེ་བས་ན་རྫོགས་ཏེ་བསྙེན་པ་ཞེས་བྱའོ། །
གསུམ་པ་སྒྲ་དོན་ནི། ཅིའི་ཕྱིར་ཚུལ་ཁྲིམས་ལ་སོགས་པ་ཞེས་བྱ་ཞེ་ན། འཆལ་
བའི་ཚུལ་ཁྲིམས་ཀྱི་གདུང་བ་བསིལ་བར་བྱེད་པས་ན་ཚུལ་ཁྲིམས་དང་ནི། དམ་པས་བསྔགས་
པས་ན་ལེགས་སྤྱད་དང༌། བྱ་བའི་རང་བཞིན་ཡིན་པས་ན་ལས་དང་། ལུས་ངག་གི་བྱ་
བ་མ་ཡིན་པ་སྡོམ་པས་ན་སྡོམ་པ་ཞེས་བྱའོ། །དེ་དག་གི་ནང་ནས་སྡོམ་པ་ཐོབ་པའི་སྐད་
ཅིག་དང་པོའི་རྣམ་པར་རིག་བྱེད་དང་རྣམ་པར་རིག་བྱེད་མིན་པ་ནི་སྡིག་པ་ལས་དང་པོར་ཐར་
པས་ན་སོ་སོར་ཐར་པ་དང། ལས་སེམས་པ་འཇུག་པའི་གཞི་ཡིན་པས་ན་བྱ་བ། བྱ་བ་
དེའི་ལམ་ཡིན་པས་ན་ལམ་ཞེས་བྱའོ། །དེས་ན་སོ་སོར་ཐར་པའི་སྡོམ་པ་ཡིན་ན་སོ་སོར་ཐར་
པ་ཡིན་པས་མ་ཁྱབ་བོ། །
བཞི་པ་ལྡན་པའི་གང་ཟག་ནི། སོ་སོར་ཐར་པའི་སྡོམ་པ་དང་ལྡན་པའི་གང་ཟག་དེ་
ལ་བརྒྱད་དུ་ཡོད་དེ། དགེ་སློང་ཕ་མ་གཉིས། དགེ་སློབ་མ། དགེ་ཚུལ་ཕ་མ་གཉིས།

དགེ་བསྙེན་ཕ་མ་གཉིས། བསྙེན་གནས་པའི་གང་ཟག་རྣམས་སུ་ཡོད་པའི་ཕྱིར། འོ་ན།
སོ་སོར་ཐར་ཅེས་བྱ་རྣམ་བརྒྱད། །ཅེས་པ་དང་ཟློས་པར་འགྱུར་རོ་ཞེ་ན། མི་འགྱུར་ཏེ། དེར་སོ་
ཐར་གྱི་སྡོམ་པའི་དབྱེ་བ་བཤད་ཅིང་། འདིར་དེ་ལ་གནས་པའི་གང་ཟག་གི་དབྱེ་བ་བཤད་པའི་
ཕྱིར། །
གཉིས་པ་བསམ་གཏན་ཟག་མེད་ཀྱི་སྡོམ་པ་ནི། བསམ་གཏན་ལས་སྐྱེས་པའི་ཏིང་
ངེ་འཛིན་དང་ལྡན་པ་ནི་བསམ་གཏན་གྱི་སྡོམ་པ་དེ་དང་ལྡན་པ་ཡིན་ལ། ཟག་མེད་ཀྱི་སྡོམ་
པ་ནི་འཕགས་པའི་སེམས་ཅན་དང་ལྡན་པ་ཡིན་ནོ། །
གསུམ་པ་ཞར་བྱུང་ནི། འོ་ན། སེམས་ཀྱི་རྗེས་འབྲང་དུ་བཤད་པའི་སྡོམ་པ་
གཉིས་པོ་དེ་གང་ཞེ་ན། སྡོམ་པ་ཐ་མ་གཉིས་ནི་སེམས་ཀྱི་རྗེས་འབྲང་ཡིན་ཏེ། སེམས་
ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་ཏེ། མཉམ་གཞག་ལ་རག་ལས་པའི་ཕྱིར་རོ། །
སོ་ཐར་གྱི་སྡོམ་པ་ནི་སེམས་ཀྱི་རྗེས་འབྲང་མ་ཡིན་ཏེ། གཡེང་བ་དང་སེམས་མེད་པའི་གནས་
སྐབས་ནའང་ཡོད་པའི་ཕྱིར། སྡོམ་པ་ཐ་མ་གཉིས་ལ་སྤོང་བའི་སྡོམ་པ་ཞེས་པའི་མིང་ཡང་
འཐོབ་བོ། །གནས་སྐབས་གང་ལ་བརྟེན་ནས་འཐོབ་ཅེ་ན། བར་ཆད་མེད་ལམ་དག་ཏུ་
སྐྱེས་པའི་བསམ་གཏན་ཟག་མེད་ཀྱི་སྡོམ་པ་དེ་གཉིས་སོ། །བར་ཆད་མེད་ལམ་ཐམས་ཅད་
དམ་ཞེ་ན། བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་བརྟེན་པ་དེ་དག་ལ་
སྤོང་བའི་ལམ་ཞེས་བྱའོ། །འོ་ན། མདོ་ལས། ལུས་ཀྱི་སྡོམ་པ་ལེགས་པ་སྟེ། །ཞེས་
སོགས་དང་། གང་ཡང་མིག་གི་དབང་པོ་ནི་སྡོམ་པ་དག་གིས་བསྡམས་ཏེ་གནས་ཞེས་གསུངས་
ན། ཡིད་དང་དབང་པོའི་སྡོམ་པ་གང་ཞེ་ན། ཤེས་བཞིན་དང་ནི་དྲན་དགུ་གཉིས་ཡིད་
ཤེས་ཀྱི་འཁོར་དུ་བྱུང་བ་ཡིད་ཀྱི་སྡོམ་པ་དང༌། དབང་ཤེས་ཀྱི་འཁོར་དུ་བྱུང་བ་དབང་པོའི་
སྡོམ་པ་ཡིན་ནོ། །
གཉིས་པ་ལྡན་ཚུལ་ལ་གསུམ། རྣམ་པར་རིག་བྱེད་མ་ཡིན་པའི་ལྡན་ཚུལ་དང་། རྣམ་
པར་རིག་བྱེད་ཀྱི་ལྡན་ཚུལ་དང་། ལྡན་པའི་མུ་བཞི་བཤད་པའོ། །
དང་པོ་ནི། སོ་སོར་ཐར་པའི་སྡོམ་པ་ལ་གནས་པ་ནི་ཇི་སྲིད་དུ་གཏོང་རྒྱུས་མ་བཏང་
བར་དག་ཏུ་ད་ལྟར་གྱི་རྣམ་པར་རིག་བྱེད་མིན་པ་དང་ལྡན་ལ། སྐད་ཅིག་མ་དང་པོ་ཕྱིན་
ཆད་ནི་དེར་མ་ཟད་འདས་པའི་རྣམ་པར་རིག་བྱེད་མ་ཡིན་པ་དང་ལྡན་པ་དང་། སྡོམ་མིན་

ལ་གནས་པའང་དེ་དང་འདྲ་བས་འདོན་པ་བསྒྱུར་རོ། །བསམ་གཏན་གྱི་སྡོམ་པ་དང་ལྡན་
པ་ནི་སྐད་ཅིག་དང་པོ་ནས་བཟུང་རྟག་ཏུ་འདས་པ་དང་མ་འོངས་པའི་རྣམ་རིག་མིན་པ་དང་
ལྡན་ཏེ། སྐད་ཅིག་དང་པོའི་ཚེ་སྔོན་བཏང་བའི་བསམ་གཏན་གྱི་སྡོམ་པའི་ཐོབ་པ་འདྲེན་
པའི་ཕྱིར། འཕགས་པ་ནི་ཟག་མེད་སྐད་ཅིག་དང་པོའི་ཚེ་འདས་པ་དང་ལྡན་པ་མིན་ཏེ།
དེ་ལྟ་བུ་སྔོན་མ་སྐྱེས་པའི་ཕྱིར། དེའང་ཟག་བཅས་ཀྱི་བསམ་གཏན་ལ་མཉམ་པར་བཞག་
པ་དང་འཕགས་པའི་ལམ་ལ་གནས་པའི་ཚེ་སྡོམ་པ་དེ་གཉིས་ཀྱི་རིག་མིན་ད་ལྟར་བ་དང་ལྡན་
གྱི། མཉམ་ལངས་ན་ནི་མ་ཡིན་ཏེ། མཉམ་གཞག་གི་རྗེས་སུ་འབྲང་བའི་ཕྱིར། སྡོམ་
སྡོམ་མིན་བར་མར་གནས་པ་ལ་རིག་མིན་ཡོད་པའི་ངེས་པ་མེད་ལ། ཡོད་ན་སྐད་ཅིག་དང་
པོ་ལ་གནས་པའི་བར་ད་ལྟར་གྱི་དང་ལྡན་ལ། དང་པོ་ཕྱིན་ཆད་འདས་པ་དང་ད་ལྟར་བའི་
དུས་ནི་གཉིས་དང་ལྡན་ནོ། །འོ་ན། སྡོམ་མིན་ལ་གནས་པ་དགེ་བའི་རྣམ་པར་རིག་བྱེད་
མ་ཡིན་པ་དང། སྡོམ་པ་ལ་གནས་པ་མི་དགེ་བའི་དེ་དང་ལྡན་པ་ཡོད་དམ་ཞེ་ན། ཡོད་
དེ། སྡོམ་མིན་ལ་གནས་པ་ཕྱག་འཚལ་བ་ལ་སོགས་པའི་ཚེ་ན་དགེ་བའི་རྣམ་པར་རིག་བྱེད་
མ་ཡིན་པ་དང་ལྡན། སྡོམ་པ་ལ་གནས་པ་སྲོག་གཅོད་པ་ལྟ་བུའི་ཚེ་མི་དགེ་བའི་རྣམ་པར་
རིག་བྱེད་མིན་པ་དང་ལྡན་པའི་ཕྱིར། ། དུས་ཇི་སྲིད་དུ་ལྡན་ན། རབ་ཏུ་དང་བ་དང་ཉོན་
མོངས་པ་ཤུགས་དྲག་པོ་མ་བཏང་གི་བར་དུ་ལྡན་ནོ། །
གཉིས་པ་རྣམ་པར་རིག་བྱེད་ཀྱི་ལྡན་ཚུལ་ལ་གཉིས། དངོས་དང་། ཞར་བྱུང་ངོ༌། །
དང་པོ་ནི། རྣམ་པར་རིག་བྱེད་ནི་སྡོམ་པ་སྡོམ་མིན་བར་མ་ཐམས་ཅད་ལ་ལུས་ངག་གི་
བྱ་བ་བྱེད་པ་དག་ལ་ད་ལྟར་བ་དང་སྐད་ཅིག་མ་དང་པོ་མ་བཏང་གི་བར་དུ་ལྡན་ནོ། །སྐད་
ཅིག་མ་དང་པོ་ཕྱིན་ཆད་འདས་པའི་རྣམ་པར་རིག་བྱེད་དང་ལྡན་ལ། མ་འོངས་པའི་རྣམ་པར་
རིག་བྱེད་དང་ལྡན་པ་མེད་དེ། སེམས་ཀྱི་རྗེས་འབྲང་མ་ཡིན་པའི་ཕྱིར། བསྒྲིབས་པ་དང་
ནི་མ་བསྒྲིབས་ལུང་མ་བསྟན་པ་ནི་མ་འོངས་པར་མི་ལྡན་པར་མ་ཟད། འདས་པའི་རྣམ་
པར་རིག་བྱེད་དག་དང་ལྡན་པའང་མེད་དེ། སྟོབས་ཆུང་བས་འདས་པའི་ཐོབ་པ་རྗེས་སུ་
འབྲེལ་བར་མི་ནུས་པའི་ཕྱིར། །
གཉིས་པ་ཞར་བྱུང་ནི། སྡོམ་མིན་གནས་པ་དགེ་བ་དང་། །ཞེས་བཤད་ན། ཅིའི་
ཕྱིར་སྡོམ་པ་མ་ཡིན་པ་ཞེས་བྱ་ཞེ་ན། ཉེས་སྤྱོད་སྡོམ་པ་མ་ཡིན་པས་ན་སྡོམ་མིན་དང་། དམ་

པས་སྨད་པས་ན་ཉེས་སྤྱོད་དང་། ཚུལ་ཁྲིམས་ཀྱི་མི་མཐུན་ཕྱོགས་ཡིན་པས་ན་འཆལ་བའི་
ཚུལ་ཁྲིམས་དང་། བྱ་བའི་རང་བཞིན་ཡིན་པས་ན་ལས་དང་། བྱ་བ་དེའི་ལམ་ཡིན་པས་ན་
ལམ་ཞེས་བྱའོ། །
གསུམ་པ་ལྡན་པའི་མུ་བཞི་ནི། རྣམ་པར་རིག་བྱེད་དང་ལྡན་ལ། དེ་མ་ཡིན་པ་
དང་མི་ལྡན་པ་སོགས་ཡོད་དམ་ཞེ་ན། བར་མ་དོར་གནས་པ་སྔར་རྣམ་པར་རིག་བྱེད་མིན་
པ་མེད་པ། ད་ལྟ་སེམས་ཞན་པས་ལུས་ངག་གི་ལས་བྱེད་ན་རྣམ་པར་རིག་བྱེད་ཉིད་དང་
ལྡན་གྱི། རྣམ་པར་རིག་བྱེད་མ་ཡིན་པ་དང་མི་ལྡན་ཏེ། སྔར་རྣམ་པར་རིག་བྱེད་མིན་པ་
དང་མི་ལྡན། ད་ལྟ་རྣམ་པར་རིག་བྱེད་མ་ཡིན་པ་ཀུན་ནས་སློང་བར་མི་ནུས་པའི་ཕྱིར། ཚེ་
སྔ་མའི་རྣམ་པར་རིག་བྱེད་ནི་བཏང་བ་དང༌། ཕྱི་མའི་རྣམ་པར་རིག་བྱེད་མ་སྐྱེས་པའི་འཕགས་
པའི་གང་ཟག་ནི་ཟག་མེད་ཀྱི་རྣམ་པར་རིག་བྱེད་མིན་པ་ཁོ་ན་དང་ལྡན་གྱི། རྣམ་པར་རིག་
བྱེད་དང་མི་ལྡན་ཏེ། ཚེ་སྔ་མའི་རྣམ་པར་རིག་བྱེད་ནི་ཤི་འཕོས་པས་བཏང་། ཕྱི་མའི་རྣམ་
པར་རིག་བྱེད་མ་སྐྱེས་པའི་ཕྱིར། གཉིས་ཀ་དང་ལྡན་པ་ནི་བདག་ཅག་ལ་སོགས་པའོ། །གཉིས་
ཀ་དང་མི་ལྡན་པ་ནི་དེ་ལས་གཞན་གཟུགས་མེད་ལ་སོགས་པའོ། །
གསུམ་པ་འཐོབ་གཏོང་ལ་གཉིས། འཐོབ་ཚུལ་དང་། གཏོང་ཚུལ་ལོ། །
དང་པོ་ལ་གསུམ། སྡོམ་པའི་འཐོབ་ཚུལ། སྡོམ་མིན་གྱི་འཐོབ་ཚུལ། བར་མའི་
འཐོབ་ཚུལ་ལོ། །དང་པོ་ལ་གཉིས། ཇི་ལྟར་འཐོབ་པ་དང་། གང་ལས་འཐོབ་པའོ། །
དང་པོ་ལ་གཉིས། བསམ་གཏན་ཟག་མེད་ཀྱི་སྡོམ་པ་འཐོབ་ཚུལ། སོ་ཐར་གྱི་སྡོམ་
པ་འཐོབ་ཚུལ་ལོ། །
དང་པོ་ནི། བསམ་གཏན་ཟག་མེད་ཀྱི་སྡོམ་པ་ཇི་ལྟར་འཐོབ་ཅེ་ན། བསམ་གཏན་ལས་
སྐྱེས་པའི་སྡོམ་པ་ནི་བསམ་གཏན་གྱི་ཉེར་བསྡོགས་དང་དངོས་གཞིའི་ས་ཉིད་ཀྱིས་འཐོབ་སྟེ།
དེ་དག་དང་ལྷན་ཅིག་ཏུ་འབྱུང་བའི་ཕྱིར་རོ། །ཟག་མེད་ཀྱི་སྡོམ་པ་ནི་འཕགས་པ་ཟག་མེད་ཀྱི་
ལམ་དེས་འཐོབ་སྟེ། ཟག་མེད་ཀྱི་བསམ་གཏན་ས་དྲུག་གང་རུང་དང་ལྡན་པའི་ཕྱིར་རོ། །
གཉིས་པ་སོ་ཐར་གྱི་སྡོམ་པ་འཐོབ་ཚུལ་ལ། དངོས་དང་། ཞར་བྱུང་གཉིས། །
དང་པོ་ནི། འོ་ན། སོ་ཐར་གྱི་སྡོམ་པ་ཇི་ལྟར་འཐོབ་ཅེ་ན། སོ་སོར་ཐར་ཅེས་པ་རིས་
བདུན་གྱི་སྡོམ་པ་ནི་མཁན་པོ་སོགས་གཞན་གྱི་རྣམ་པར་རིག་བྱེད་ལས་འཐོབ་བོ། །སྩོགས་ཀྱི་

སྒྲས་བསྙེན་པར་རྫོགས་པ་བཅུ་བསྟན་ཏོ། །བཅུ་གང་ཞེ་ན། སངས་རྒྱས་དང་རང་སངས་
རྒྱས་ནི་རང་བྱུང་གིས་བསྙེན་པར་རྫོགས་ཏེ། རང་བྱུང་གི་ཡེ་ཤེས་བརྙེས་པ་ཙམ་གྱིས་དགེ་
སློང་གིས་སྡོམ་པ་སྐྱེས་པའི་ཕྱིར། ལྔ་སྡེ་ནི་ངེས་པ་ལ་འཇུག་པས་བསྙེན་པར་རྫོགས། གྲགས་
པ་ལ་སོགས་པ་ནི་ཚུར་ཤོག་གིས་བསྙེན་པར་རྫོགས། འོད་སྲུང་ཆེན་པོ་ནི་སྟོན་པར་ཁས་བླངས་
པས་བསྙེན་པར་རྫོགས། ལེགས་བྱིན་ནི་དྲི་བས་མཉེས་པས་བསྙེན་པར་རྫོགས། སྐྱེ་རྒུའི་
བདག་མོ་ཆེན་མོ་ལ་སོགས་པ་ནི་ལྕི་བའི་ཆོས་བསྟན་པས་བསྙེན་པར་རྫོགས། དགེ་སློང་མ་
ཆོས་སྦྱིན་མ་ནི་ཕྲིན་ཆོག་གིས་བསྙེན་པར་རྫོགས། ཡུལ་མཐའ་འཁོབ་ཏུ་འདུལ་བ་འཛིན་
པ་དང་ལྔའི་ཚོགས་ཀྱིས་བསྙེན་པར་རྫོགས། ཡུལ་དབུས་སུ་བཅུའི་ཚོགས་ཀྱིས་བསྙེན་པར་
རྫོགས་པ་དང་། སྐྱབས་སུ་འགྲོ་བ་ལན་གསུམ་ཁས་བླངས་པ་ཙམ་གྱིས་བསྙེན་པར་རྫོགས་
པ་ནི་བཟང་སྡེ་དྲུག་ཅུའི་ཚོགས་ལ་སོགས་པ་ཡིན་ལ། དེ་དག་གི་ནང་ནས་ཀྱང་རང་བྱུང་གིས་
བསྙེན་པར་རྫོགས་པ་དང་། ངེས་པ་ལ་འཇུག་པའི་བསྙེན་རྫོགས་ནི་རྣམ་པར་རིག་བྱེད་ལ་
མི་ལྟོས་པས། དེ་དག་བསྡུ་བའི་ཕྱིར་དུ་སོགས་སྒྲ་སྨོས་པ་ཡིན་ནོ། །
གཉིས་པ་ཞར་བྱུང་ལ་གསུམ། སྡོམ་པ་སྡོམ་མིན་གྱི་དུས་ཀྱི་ངེས་པ། བསྙེན་གནས་
ཀྱི་སྡོམ་པའི་ཁྱད་པར། དགེ་བསྙེན་གྱི་སྡོམ་པའི་ཁྱད་པར་རོ། །
དང་པོ་ནི། ཇི་སྲིད་འཚོའི་བར་དུ་སོ་ཐར་རིས་བདུན་གྱི་སྡོམ་པ་ཡང་དག་པར་བླང་བར་
བྱ། ཉིན་ཞག་གཅིག་ཏུ་བསྙེན་གནས་ཀྱི་སྡོམ་པ་ཡང་དག་པར་བླང་བར་བྱའོ། །འོ་ན།
སྡོམ་མིན་གྱི་དུས་ངེས་པ་ཡོད་དམ་ཞེ་ན། ཉིན་ཞག་གཅིག་པའི་སྡོམ་མིན་མེད་དེ། སྡོམ་མིན་
དེ་བསྙེན་གནས་ཀྱི་སྡོམ་པ་དེ་ལྟར་དུ་ནོད་པ་མེད་པའི་ཕྱིར་ཞེས་གྲག་གོ། ། །
གཉིས་པ་བསྙེན་གནས་ཀྱི་སྡོམ་པའི་ཁྱད་པར་ལ་གསུམ། ལེན་ཐབས། ཡན་ལག་
གི་ངེས་པ། རྟེན་གྱི་ངེས་པའོ། །
དང་པོ་ནི། ནོད་པར་བྱ་ཞེས་པ་བཤད་པའི་གཞིའོ། །ཚུལ་ཇི་ལྟར་ན། འབོགས་
པ་པོ་ལས་སྟན་དམའ་བར་སྤྱོད་ལམ་ཙོག་པུར་འདུག་སྟེ་ཐལ་མོ་སྦྱར། དེས་སྨྲས་པའི་རྗེས་སུ་
ལན་གསུམ་བཟླས་པ་ཡིས་སོ། །ཆ་ལུགས་ཇི་ལྟ་བུས་ཤེ་ན། རྒྱན་གསར་བས་མི་བརྒྱན་
པར་རོ། །དུས་ཇི་ཙམ་དུ་ན། ནམ་ནི་ནངས་པར་ཏེ་སང་ཉི་མ་ཤར་གྱི་བར་དུའོ། །བསྙེན་
གནས་ཡན་ལག་བརྒྱད་ཚང་བར་ནིའོ། །གང་ལས་ན། དགེ་སློང་སོགས་གཞན་ལས་སོ། །

དུས་ནམ་གྱི་ཚེ་ན། ནངས་པར་ཏེ་སང་ཚ་བ་མ་ཟོས་བར་རོ། །
གཉིས་པ་ཡན་ལག་གི་ངེས་པ་ནི། བསྙེན་གནས་ཡན་ལག་ཚང་བར་ནི། །ཞེས་བཤད་
ན། ཡན་ལག་བརྒྱད་དུ་གྲངས་ངེས་པའི་རྒྱུ་མཚན་ཅི་ཞེ་ན། རྩ་བ་བཞི་སྤོང་བ་ཚུལ་ཁྲིམས་
ཀྱི་ཡན་ལག་ཡིན་ཏེ། དེས་ཚུལ་མིན་ཡིད་བྱེད་སྤོང་བའི་ཕྱིར། གཅིག་ཆང་སྤོང་བ་བག་
ཡོད་པའི་ཡན་ལག་ཡིན་ཏེ། ཆང་གིས་བག་མེད་པར་འགྱུར་བའི་ཕྱིར། དེ་བཞིན་དུ་གླུ་
གར་སོགས་གཅིག་དང་། ཁྲི་སྟན་ཆེ་མཐོ་གཅིག །དུས་མིན་ཁ་ཟས་ཏེ་གསུམ་སྤོང་བ་
རིམ་བཞིན་བརྟུལ་ཞུགས་ཀྱི་ཡན་ལག་ཡིན་ཏེ། དེས་སྐྱོ་བར་གནས་པ་དང་རྗེས་སུ་མཐུན་
པར་འཇུག་པའི་ཕྱིར། ཚང་མ་སྤངས་ན་བག་མེད་པར་འགྱུར་ཏེ། ཆང་དེ་ཡིས་བྱ་བ་དང་བྱ་
བ་མིན་པ་ལ་དྲན་པ་ཉམས་པར་འགྱུར་བའི་ཕྱིར། ཕྱི་མ་གསུམ་མ་སྤངས་ན་དྲེགས་པར་འགྱུར་
ཏེ། ཕྱི་དྲོའི་ཁ་ཟས་སྤངས་པས་རང་ཉིད་ལ་བསྙེན་གནས་པར་འདུ་ཤེས་པ་དང་། ཁྱིམ་
པ་གཞན་ལ་སྐྱོ་བར་གནས་པ་དང་མཐུན་པར་འཇུག་པའི་ཕྱིར་དང་། གཞན་གཉིས་མ་སྤངས་
ན་དྲེགས་པར་འགྱུར་ལ། དེ་ལ་འཆལ་བའི་ཚུལ་ཁྲིམས་ཐག་མི་རིང་བའི་ཕྱིར།།
གསུམ་པ་རྟེན་གྱི་ངེས་པ་ནི། བསྙེན་གནས་ཀྱི་སྡོམ་པ་དེ་དགེ་བསྙེན་ཁོ་ན་ལ་ཡོད་
དམ་ཞེ་ན། དགེ་བསྙེན་ལས་གཞན་ལའང་བསྙེན་གནས་ཀྱི་སྡོམ་པ་ཡོད་མོད་ཀྱི།
འོན་ཀྱང་སྐྱབས་སུ་མ་སོང་བ་ལ་མེད་དོ། །
གསུམ་པ་དགེ་བསྙེན་གྱི་སྡོམ་པའི་ཁྱད་པར་ལ་གསུམ། དངོས་དང་། སྐྱབས་འགྲོའི་
ཡུལ་བྱེ་བྲག་ཏུ་བཤད་པ། ཡན་ལག་གི་ངེས་པའོ། །
དང་པོ་ནི། འོ་ན། མདོ་ལས། ཁྱིམ་པ་གོས་དཀར་པོ་གྱོན་པ་སྐྱེས་པ་ཕོ་མོའི་
དབང་པོ་དང་ལྡན་པ་ཞིག །སངས་རྒྱས་དང་། ཆོས་དང་། དགེ་འདུན་ལ་སྐྱབས་སུ་
སོང་སྟེ། བདག་དགེ་བསྙེན་དུ་བཟུང་དུ་གསོལ། ཞེས་བརྗོད་པས་དགེ་བསྙེན་དུ་འགྱུར་
རོ་ཞེས་གསུངས་ན། དེ་ཙམ་གྱིས་དགེ་བསྙེན་གྱི་སྡོམ་པ་སྐྱེའམ་མི་སྐྱེ་ཞེ་ན། མདོ་སྡེ་པ་
ན་རེ། མི་སྐྱེ་ཞེས་ཟེར་རོ། །ཁ་ཆེ་བ་ན་རེ། སྐྱབས་སུ་འགྲོ་བ་སྔོན་དུ་བཏང་ནས་
དགེ་བསྙེན་ཉིད་དུ་ཁས་བླངས་པས་སྡོམ་པ་སྐྱེ་བ་ཡིན་ནོ། །འོ་ན། བསླབ་བྱ་བསྟན་པ་
དོན་མེད་དུ་འགྱུར་རོ་ཞེ་ན། སྐྱོན་མེད་དེ། བསླབ་བྱ་མི་ཤེས་པ་ཤེས་པར་བྱ་བའི་ཆེད་
ཡིན་པའི་ཕྱིར་ཏེ། དཔེར་ན། སྡོམ་པ་གསོལ་བཞིའི་ལས་ཀྱིས་ཐོབ་ཀྱང་བསླབ་བྱ་བསྟན་

པ་དོན་ཡོད་པར་དགེ་སློང་བཞིན་ནོ། །གལ་ཏེ་དགེ་བསྙེན་ཐམས་ཅད་སྡོམ་པ་ལྔ་ཆར་
གྱིས་བསྡམས་ཏེ་གནས་པ་ཡིན་ན། སྣ་གཅིག་སྤྱོད་པ་ལ་སོགས་པའི་དགེ་བསྙེན་ཇི་ལྟ་
བུར་རུང་ཞེ་ན། དང་པོར་བསླབ་པ་ཐམས་ཅད་སྲུང་བར་ཁས་བླངས་པ་ཉམས་ནས། གཅིག་ལ་
སོགས་པ་དེ་སྲུང་བ་ལ་སྣ་གཅིག་སྤྱོད་པ་ལ་སོགས་པར་གསུངས་ཞེས་གྲག་གོ །སྡོམ་པ་ཆུང་
ངུ་ལ་སོགས་པར་ཇི་ལྟར་འགྱུར་ཞེ་ན། ཀུན་སློང་གི་ཡིད་ཇི་བཞིན་དུ་ཀུན་སློང་ཆུང་ངུ་ལ་
སོགས་པའི་དབང་གིས་སྡོམ་པའང་ཆུང་ངུ་ལ་སོགས་པར་འགྱུར་རོ། །
གཉིས་པ་སྐྱབས་འགྲོའི་ཡུལ་བྱེ་བྲག་ཏུ་བཤད་པ་ནི། སྐྱབས་སུ་མ་སོང་བ་ལ་མེད། །
ཅེས་བཤད་ན། གང་ལ་སྐྱབས་སུ་འགྲོ་ཞེ་ན། གང་ཞིག་དཀོན་མཆོག་གསུམ་ལ་སྐྱབས་སུ་
འགྲོ་བ་དེ་སངས་རྒྱས་སུ་བྱེད་པའི་ཆོས་མི་སློབ་པ་སྟེ། ཟད་པ་དང་མི་སྐྱེ་ཤེས་སོགས་ལ་
སྐྱབས་སུ་འགྲོ་བ་ཡིན་གྱི། གཟུགས་སྐུ་ལ་སྐྱབས་སུ་མི་འགྲོ་སྟེ། དེ་སོ་སྐྱེའི་གནས་སྐབས་དང་
ཁྱད་པར་མེད་པའི་ཕྱིར། འོ་ན། སངས་རྒྱས་གཅིག་ཁོ་ན་ལ་སྐྱབས་སུ་འགྲོའམ་སངས་རྒྱས་
ཐམས་ཅད་ལ་སྐྱབས་སུ་འགྲོ་ཞེ་ན། སངས་རྒྱས་ཐམས་ཅད་ལ་སྐྱབས་སུ་འགྲོ་སྟེ། ལམ་མཚན་
ཉིད་འདྲ་བའི་ཕྱིར། དེས་དགེ་འདུན་ལའང་མཚོན་ནོ། །དགེ་འདུན་ནི་དགེ་འདུན་དུ་བྱེད་པའི་
ཆོས་སློབ་མི་སློབ་གཉིས་ཀ་ཡིན་ནོ། །ཆོས་ལ་སྐྱབས་སུ་འགྲོ་བ་ནི་མྱ་ངན་ལས་འདས་པ་
འགོག་བདེན་གཅིག་པུ་ལ་སྐྱབས་སུ་འགྲོ་བ་ཡིན་ནོ། །་
གསུམ་པ་ཡན་ལག་གི་ངེས་པ་ནི། གཞན་རྣམས་ལ་མི་ཚངས་པར་སྤྱོད་པ་སྤོང་བ་
ཡན་ལག་ཏུ་བཞག་ནས། དགེ་བསྙེན་ལ་མི་ཚངས་སྤྱོད་སྤོང་བ་ཡན་ལག་ཏུ་མི་འཇོག་པར་
ལོག་གཡེམ་སྤོང་བ་ཡན་ལག་ཏུ་འཇོག་པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ།
ལོག་གཡེམ་ནི་གཞན་གྱི་ཆུང་མ་སུན་འབྱིན་པ་དང་། ངན་སོང་དུ་སྐྱེ་བའི་རྒྱུ་ཡིན་པས་ཤིན་
ཏུ་སྨད་པའི་ཕྱིར་དང་། མི་ཚངས་སྤྱོད་དེ་ལྟ་མ་ཡིན་པའི་ཕྱིར་དང་། འཕགས་པས་ཚེ་
རིབས་གཞན་དུ་ལོག་གཡེམ་མི་བྱེད་པ་ཐོབ་ཅིང་། མི་ཚངས་སྤྱོད་དེ་ལྟ་མ་ཡིན་པའི་ཕྱིར་
དང༌། ཁྱིམ་པའི་རྟེན་ལ་ལོག་གཡེམ་སྤོང་བ་སླ་ལ། མི་ཚངས་སྤྱོད་དེ་ལྟ་མ་ཡིན་པའི་
ཕྱིར་རོ། །འོ་ན། དགེ་བསྙེན་གྱིས་དུས་ཕྱིས་ཆུང་མ་བླངས་ན་ལོག་གཡེམ་དུ་འགྱུར་
རམ་ཞེ་ན། མི་འགྱུར་ཏེ། འདོད་པས་ལོག་གཡེམ་མ་བྱེད་དོ་ཞེས་སྡོམ་པ་ཇི་ལྟར་ཁས་
བླངས་པ་བཞིན་དུ་འཐོབ་ཀྱི། རྒྱུད་གཞན་ལས་མི་ཚངས་སྤྱོད་མི་བྱེད་དོ་ཞེས་མི་ཚངས་སྤྱོད་

སྤང་བར་ཁས་བླངས་པ་མ་ཡིན་པའི་ཕྱིར། དགེ་བསྙེན་ལ་ངག་གི་བཞིའི་ནང་ནས་རྫུན་
སྤོང་བ་ཡན་ལག་ཏུ་འཇོག་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་ཡོད་དེ། བསླབ་པ་
ཐམས་ཅད་ལས་འདས་པར་གྱུར་ན། གཞན་གྱིས་བྱས་སམ་ཞེས་དྲིས་པའི་ཚེ་མ་བྱས་སོ་
ཞེས་བརྫུན་དུ་སྨྲ་བར་ཐལ་བར་འགྱུར་བས་དེ་སྤང་བའི་ཆེད་ཡིན་པའི་ཕྱིར། དགེ་བསྙེན་
ལ་བཅས་པའི་ཁ་ན་མ་ཐོ་བ་ལས་ཆང་འཐུང་བ་ཁོ་ན་སྤོང་བ་ཡན་ལག་ཏུ་འཇོག་པའི་རྒྱུ་མཚན་
ཅི་ཞེ་ན། དེའི་རྒྱུ་མཚན་ཡོད་དེ། བཅས་པའི་ཁ་ན་མ་ཐོ་བ་མྱོས་པར་འགྱུར་བ་འཐུང་བ་སྤོང་བ་
ལས་གཞན་རྣམས་ཀྱང་བསྲུང་བའི་ཆེད་ཡིན་པའི་ཕྱིར། །
གཉིས་པ་གང་ལས་འཐོབ་པ་ནི། སྡོམ་པ་རྣམས་གང་ལས་འཐོབ་ཅེ་ན། འདོད་པར་
གཏོགས་པའི་སོ་ཐར་གྱི་སྡོམ་པ་སྦྱོར་བ་དངོས་གཞི་རྗེས་ཐམས་ཅད་མི་དགེ་བའི་སྦྱོར་དངོས་
རྗེས་གསུམ་ཐམས་ཅད་སྤོང་བ་ལས་འཐོབ། རང་བཞིན་དང་བཅས་པ་གཉིས་ཀ་སྤོང་བ་
དང་། གཞི་སེམས་ཅན་དང་སེམས་ཅན་མ་ཡིན་པ་གཉིས་ཀ་ལས་འཐོབ་བོ། །རང་བཞིན་
གྱི་ཁ་ན་མ་ཐོ་བ་གཞི་སེམས་ཅན་ལ་བརྟེན་པ་ནི་སྲོག་གཅོད་པ་ལྟ་བུ། རང་བཞིན་གྱི་ཁ་ན་
མ་ཐོ་བ་སེམས་ཅན་མ་ཡིན་པ་ལ་བརྟེན་པ་ནི་གསེར་རྐུ་བ་ལྟ་བུ། བཅས་པའི་ཁ་ན་མ་ཐོ་བ་
གཞི་སེམས་ཅན་ལ་བརྟེན་པ་ནི་བུད་མེད་ལ་རེག་པ་ལྟ་བུ། དེ་སེམས་ཅན་མ་ཡིན་པ་ལ་བརྟེན་
པ་ནི་རྩྭ་གཅོད་པ་ལྟ་བུའོ། །སེམས་ཅན་ཇི་ལྟ་བུ་ལས་འཐོབ་ན། ད་ལྟར་བའི་སེམས་
ཅན་དག་ལས་འཐོབ་པར་འགྱུར་གྱི། འདས་མ་འོངས་ཀྱི་སེམས་འཐོབ་པ་མ་ཡིན་ཏེ། དེ་
དག་ད་ལྟ་སྲོག་གཅོད་པའི་གཞིའི་སེམས་ཅན་དུ་མི་རུང་བའི་ཕྱིར། བསམ་གཏན་ཟག་མེད་ཀྱི་
སྡོམ་པ་ནི་མི་དགེ་བའི་དངོས་གཞི་སྤོང་བ་ལས་འཐོབ་པ་ཡིན་གྱི། སྦྱོར་མཇུག་སྤོང་བ་ལས་
འཐོབ་པ་མ་ཡིན་ཏེ། སྦྱོར་མཇུག་སྤོང་བ་ལ་མི་ལྟོས་པའི་ཕྱིར་ཏེ། འདི་དག་ལ་མཉམ་
པར་བཞག་པ་ནི་ལས་ལམ་དངོས་གཞི་རོགས་སྤངས་པའི་ངོ་བོར་སྐྱེ་བས། སྦྱོར་མཇུག་ནི་
ཕལ་ཆེར་འོག་སའི་ངོ་བོར་གཏོགས་པའི་ཕྱིར་དང་། དེའང་རང་བཞིན་སྤོང་བ་ལས་འཐོབ་
པ་ཡིན་གྱི། བཅས་པ་སྤོང་བ་ལས་འཐོབ་པ་མ་ཡིན་ཏེ། དེ་སྤོང་བར་ཁས་མ་བླངས་པའི་
ཕྱིར། དུས་ནི་གསུམ་པོ་ཐམས་ཅད་ལས་འཐོབ་པ་ཡིན་ཏེ། ད་ལྟར་བའི་སེམས་ཅན་
ལས་འཐོབ་པ་དེ་བཞིན་དུ། འདས་མ་འོངས་ཀྱི་སེམས་ཅན་ལས་འཐོབ་པའི་ཕྱིར། སྡོམ་པ་
སེམས་ཅན་ཐམས་ཅད་ལས་འཐོབ་སྟེ། སེམས་ཅན་ཐམས་ཅད་ལ་ཁ་ན་མ་ཐོ་བ་སྤོང་བའི་

ཕྱིར། ཡན་ལག་དང་རྒྱུ་ལ་དབྱེ་བ་ཡོད་དེ། གཞན་རྣམས་ཡན་ལག་ལུས་ངག་གི་སྤོང་
བ་བཞི་ལས་འཐོབ་པ་དང༌། དགེ་སློང་གི་སྡོམ་པ་ནི་ཡན་ལག་ལུས་ངག་གི་སྤོང་བ་བདུན་
པོ་ཐམས་ཅད་ལས་འཐོབ། དགེ་བའི་རྩ་བ་གསུམ་རྒྱུར་བྱས་ན་རྒྱུ་ཐམས་ཅད་དང༌། ཀུན་
སློང་ཆུང་འབྲིང་ཆེན་པོ་གསུམ་རྒྱུར་བྱས་ན་གསུམ་ཀས་ཅིག་ཅར་དུ་མི་རུང་བས་གང་ཡང་རུང་
བ་ལས་འཐོབ་པའི་ཕྱིར། འོ་ན། སྡོམ་མིན་ཡང་སེམས་ཅན་ཐམས་ཅད་ལས་འཐོབ་
བམ་ཞེ་ན། སྡོམ་པ་མིན་པ་སེམས་ཅན་ཐམས་ཅད་དང༌། ཡན་ལག་ཀྱང་སྲོག་གཅོད་
པ་སོགས་ལས་ལམ་ཀུན་ལས་འཐོབ། རྒྱུ་ཐམས་ཅད་ལས་མི་འཐོབ་སྟེ། མི་དགེ་བའི་
རྩ་བ་གསུམ་ཅིག་ཅར་འབྱུང་བ་མེད། ཀུན་སློང་གསུམ་ལྷན་ཅིག་འབྱུང་བའང་མེད་པའི་ཕྱིར།
གཉིས་པ་སྡོམ་མིན་གྱི་འཐོབ་ཚུལ་ནི། སྡོམ་པ་མིན་པ་གང་ལས་འཐོབ་སྙམ་ན།
དེ་ནི་ཤན་པ་ལྟ་བུ་དང་པོ་ནས་དེའི་རིགས་སུ་སྐྱེས་པ་ཡིན་ན་བྱ་བ་དེ་ལ་ཞུགས་པས་འཐོབ་
པའམ། དང་པོ་ནས་དེའི་རིགས་སུ་སྐྱེས་པ་མ་ཡིན་ན་ཡུལ་གྱི་གཙོ་བོ་ལྟ་བུའི་དྲུང་དུ་ཕྱིན་
ནས་བདག་འདིས་འཚོ་བར་བྱའོ་ཞེས་ཁས་ལེན་ཅིང་། ལོག་པའི་བསམ་པ་སྐྱེས་ནས་བྱ་བ་
དེ་ལ་དངོས་སུ་ཞུགས་པ་ལས་འཐོབ་པར་འགྱུར་རོ། །
གསུམ་པ་བར་མའི་འཐོབ་ཚུལ་ནི། སྡོམ་སྡོམ་མིན་གྱི་ལྷག་མ་བར་མའི་རྣམ་པར་རིག་
བྱེད་མིན་པ་ཞིང་ལས་འཐོབ་པ་ནི་རྫས་ལས་བྱུང་བའི་བསོད་ནམས་བདུན་ལྟ་བུ། ཁས་ལེན་པ་
ལས་འཐོབ་པ་ནི་སངས་རྒྱས་ལ་ཕྱག་མ་བཙལ་བར་ཟས་མི་བཞེས་པ་ལྟ་བུ། གུས་པར་བྱེད་པ་
ལས་འཐོབ་པ་ནི་ཀུན་སློང་དྲག་པོས་འཐོབ་པ་ལྟ་བུའོ། །
གཉིས་པ་གཏོང་ཚུལ་ལ་གསུམ། སྡོམ་པའི། སྡོམ་མིན་གྱི། བར་མའི་གཏོང་
ཚུལ་ལོ། །
དང་པོ་ལ་གཉིས། སོ་ཐར་གྱི་སྡོམ་པའི། བསམ་གཏན་ཟག་མེད་ཀྱི་སྡོམ་པའི་གཏོང་
ཚུལ་ལོ། །
དང་པོ་ནི། མི་སྨྲ་ཤེས་དོན་གོའི་དྲུང་དུ་བསམ་པ་ཐག་པ་ནས་བསླབ་པ་ཕུལ་ན་སོ་
སོར་ཐར་པའི་འདུལ་བ་གཏོང་སྟེ། བསླབ་པ་ཡང་དག་པར་བླངས་པ་དང་འགལ་བའི་རྣམ་
པར་རིག་བྱེད་སྐྱེས་པའི་ཕྱིར། ཤི་འཕོས་པའི་ཚེ་ནའང་དེ་གཏོང་སྟེ། དེའི་རྟེན་མེད་པར་
སོང་བའི་ཕྱིར། མཚན་གཉིས་དག་ནི་ཅིག་ཅར་བྱུང་བ་ལས་ཀྱང་དེ་གཏོང་སྟེ། རྟེན་

ཉམས་པའི་ཕྱིར། དགེ་བའི་རྩ་བ་ཆད་པ་ལས་ཀྱང་སོ་སོར་ཐར་པའི་འདུལ་བ་གཏོང་སྟེ།
སྡོམ་པའི་རྩ་བ་ཆད་པའི་ཕྱིར། དེ་དག་གི་སྟེང་དུ་མཚན་མོ་འདས་པ་ལས་བསྙེན་གནས་ཀྱི་
སྡོམ་པ་གཏོང་སྟེ། ཇི་སྲིད་དུ་འཕངས་པའི་འཕེན་པ་རྫོགས་པའི་ཕྱིར། ཉི་འོག་པ་ཁ་ཅིག་
རྩ་བའི་ལྟུང་བ་གང་ཡང་རུང་བ་གཅིག་འབྱུང་བར་འགྱུར་བ་ལས་སྡོམ་པ་ཐམས་ཅད་གཏོང་
བར་སྨྲའོ། །གོས་དམར་བའི་སྡེ་གཞན་དགུ་དམ་པའི་ཆོས་ནུབ་པ་ལས་སོ་སོར་ཐར་པའི་
སྡོམ་པ་གཏོང་སྟེ། དེའི་ཚེ་བསླབ་པའི་མཚམས་དང་ལས་ཀྱི་ཆོ་ག་མེད་པར་སོང་བའི་ཕྱིར་
ཞེས་ཟེར། སློབ་དཔོན་ན་རེ། དམ་པའི་ཆོས་ནུབ་པའི་ཚེ་འདུལ་བའི་ལས་མེད་པས་སྡོམ་པ་
སྔོན་མེད་གསར་དུ་མི་འཐོབ་པ་ཡིན་གྱི། སྔར་ཐོབ་ཟིན་གསར་དུ་གཏོང་བ་མིན་ནོ། །ཞེས་
གསུང་ངོ༌། །ཁ་ཆེ་བ་རྣམས་ནི་རྩ་བའི་ལྟུང་བ་བྱུང་བ་ལ་ཚུལ་ཁྲིམས་འཆལ་བ་དང་ཚུལ་
ཁྲིམས་ཅན་གཉིས་སུ་འདོད་དེ། མི་ཞིག་བུ་ལོན་ཅན་དང་ནོར་ཅན་གཉིས་སུ་འདོད་པ་བཞིན་
ནོ། །ལྟུང་བ་བཤགས་ནས་དགྲ་བཅོམ་པ་ཐོབ་པ་ནི་ཚུལ་ཁྲིམས་ཅན་ཁོ་ནར་འདོད་དེ། དཔེར་
ན། བུ་ལོན་ཅན་དེ་བུ་ལོན་བཙལ་བ་ན་ནོར་ཅན་ཁོ་ནར་འགྱུར་བ་བཞིན་ནོ། །
གཉིས་པ་བསམ་གཏན་ཟག་མེད་ཀྱི་སྡོམ་པའི་གཏོང་ཚུལ་ནི། བསམ་གཏན་དུ་
གཏོགས་པའི་དགེ་བ་གཟུགས་ཅན་ཐམས་ཅད་ནི་ས་གོང་འོག་ཏུ་འཕོས་པ་སྟེ་སྐྱེས་པ་དང་།
སྙོམས་འཇུག་ལས་ཉམས་པ་དག་གིས་ས་དེས་བསྡུས་པ་གཏོང་། དེ་བཞིན་དུ་གཟུགས་མེད་
དུ་གཏོགས་པའི་དགེ་བའང་ས་འཕོས་པ་དང་ཉམས་པ་དག་གིས་གཏོང་། འཕགས་པ་ཟག་
མེད་ཀྱི་སྡོམ་པ་ནི་འབྲས་བུ་ཐོབ་པའི་ཚེ་ཞུགས་པས་བསྡུས་པའི་སྡོམ་པ་གཏོང་། དབང་པོ་
སྦྱངས་པའི་ཚེ་དབང་པོ་རྟུལ་པོས་བསྡུས་པའི་སྡོམ་པ་གཏོང༌། འབྲས་བུ་ལས་ཉམས་པའི་
ཚེ་ཁྱད་པར་ཅན་གྱིས་བསྡུས་པ་གཏོང་ངོ༌། །
གཉིས་པ་སྡོམ་མིན་གྱི་གཏོང་ཚུལ་ནི། སྡོམ་མིན་གྱི་གཏོང་ཚུལ་ཇི་ལྟ་བུ་ཞེ་ན། སྡོམ་
མིན་དེ་ནི་སྡོམ་པ་ཐོབ་པའི་ཚེ་གཏོང་བ་ཡིན་ཏེ། དེའི་ཚེ་དེ་དང་འགལ་བའི་གཉེན་པོ་སྟོབས་
ལྡན་སྐྱེས་པའི་ཕྱིར། ཤི་བའི་ཚེ་གཏོང་བ་ཡིན་ཏེ། དེའི་ཚེ་རྟེན་ཞིག་པའི་ཕྱིར། མཚན་
གཉིས་ཅིག་ཅར་བྱུང་བ་ལས་ཀྱང་གཏོང་བ་ཡིན་ཏེ། དེའི་ཚེ་རྟེན་ཉམས་པའི་ཕྱིར། ད་
གསུམ་པ་སྡོམ་པ་སྡོམ་མིན་བར་མའི་གཏོང་ཚུལ་ནི། རབ་ཏུ་དང་བ་དང་། ཉོན་
མོངས་པའི་ཤུགས་ཆད་པ་དང་། ཇི་སྲིད་དུ་འདི་ལྟ་བུ་བྱའོ་ཞེས་ཁས་བླངས་བ་དུས་དེ་འདས་

ནས་ཆད་པ་དང་། ཁས་བླངས་མ་ཆད་ཀྱང་ཁས་བླངས་པ་བཞིན་མི་བྱེད་པའི་བྱ་བ་ཆད་པ་
དང༌། མཆོད་རྟེན་དང་ཉ་རྒྱལ་བརྟེན་པ་ནི་དོན་དེ་ཞིག་ནས་ཆད་པ་དང་། ཚེ་འཕོས་
ནས་ཆད་པ་དང་། དགེ་བའི་རྩ་བ་ཆད་པ་ལས་གཏོང་ངོ༌། །འདོད་པར་གཏོགས་པའི་དགེ་བ་
གཟུགས་ཅན་མིན་པ་ནི་དགེ་རྩ་ཆད་པ་དང་གོང་དུ་སྐྱེས་པ་ལས་གཏོང་། ཁམས་གསུམ་
གྱི་ཉོན་མོངས་པ་ཅན་གཟུགས་ཅན་མིན་པ་ནི་རང་རང་གི་གཉེན་པོ་བར་ཆད་མེད་ལམ་སྐྱེས་
པས་རྣམ་པར་ཉམས་པར་འགྱུར་རོ། །
བཞི་པ་ལྡན་པའི་གང་ཟག་ནི། སྡོམ་མིན་དེ་གང་ཟག་གང་ལ་ལྡན་ཞེ་ན། སྐྱེས་
ཙམ་ནས་མཚན་གཉིས་ཀ་མེད་པའི་ཟ་མ་དང་། མཚོན་ལ་སོགས་པས་ཉམས་པའི་མ་ནིང་
དང༌། བྱང་སྒྲ་མི་སྙན་པ་དང་། མཚན་གཉིས་པ་མ་གཏོགས་པའི་མི་རྣམས་ལ་སྡོམ་མིན་
ཡོད་ཀྱི། ཟ་མ་སོགས་ལ་དེ་མེད་དེ། དགེ་སྡིག་གི་བསམ་པ་མི་བརྟན་པའི་ཕྱིར། སྡོམ་
པའང་དེ་བཞིན་དུ་ཟ་མ། མ་ནིང་། སྒྲ་མི་སྙན། མཚན་གཉིས་པ་མ་གཏོགས་པའི་
མི་རྣམས་ལ་ཡོད་ཀྱི། ཟ་མ་སོགས་ལ་མེད་དོ། །སྡོམ་པ་ནི་འདོད་པའི་ལྷ་ལའང་ཡོད་
དོ། །འོ་ན། གང་ཟག་གང་ལ་སྡོམ་པ་དུ་ཡོད་ཅེ་ན། མི་རྣམས་ལ་སོ་ཐར། བསམ་
གཏན། ཟག་མེད་ཀྱི་སྡོམ་པ་གསུམ་ག་ཡོད། འདོད་པ་དང་གཟུགས་སུ་སྐྱེས་པའི་ལྷ་
རྣམས་ལ་བསམ་གཏན་ལས་སྐྱེས་པའི་སྡོམ་པ་ཡོད་དེ། འདོད་པའི་ལྷ་ལ་བསམ་གཏན་ལས་
སྐྱེས་པའི་སྡོམ་པ་ཡོད་དུ་རུང་བ་དང་། གཟུགས་སུ་སྐྱེས་པའི་ལྷ་ལ་བསམ་གཏན་ལས་སྐྱེས་
པའི་སྡོམ་པ་ཡོད་པས་ཁྱབ་པའི་ཕྱིར། ཟག་མེད་ཀྱི་སྡོམ་པ་ནི་བསམ་གཏན་ཁྱད་པར་ཅན་
དང་འདུ་ཤེས་མེད་པའི་སེམས་ཅན་མ་གཏོགས་གཟུགས་ཁམས་པའི་ལྷ་དང་གཟུགས་མེད་ཀྱི་
ལྷ་ལའང་ཡོད་པ་ཡིན་ནོ།། །། །
༈གཉིས་པ་མདོ་ལས་འབྱུང་བའི་མིང་གི་རྣམ་གྲངས་ལ་བཅོ་ལྔ་ཡོད་པ་ལས།
དང་པོ་མཚན་ཉིད་ཀྱི་སྒོ་ནས་དབྱེ་བ་མདོར་བསྟན་པ་ནི། ལས་དགེ་མི་དགེ་ལུང་མ་
བསྟན་གང་ཞེ་ན། བདེ་བ་སྟེར་བའི་ལས་དེ་དགེ་བའི་ལས་དང་། མི་བདེ་བ་སྡུག་བསྔལ་
སྟེར་བའི་ལས་དེ་མི་དགེ་བའི་ལས་དང་། གཞན་བཏང་སྙོམས་མྱོང་བར་བྱེད་པའི་ལས་ནི་
གཞན་ལུང་མ་བསྟན་གྱི་ལས་ཡིན་ནོ། །
གཉིས་པ་འབྲས་བུའི་སྒོ་ནས་དབྱེ་བ་ལ་གཉིས། བསྟན། བཤད་དོ། ། ་

དང་པོ་ནི། ལས་དེ་ལ་གསུམ་ཡོད་དེ། བསོད་ནམས་ཀྱི་ལས་དང་། བསོད་ནམས་
མིན་པའི་ལས་དང་། མི་གཡོ་བའི་ལས་རྣམས་སུ་ཡོད་པའི་ཕྱིར། ཡང་ལས་དེ་ལ་གསུམ་
ཡོད་དེ། བདེ་བ་མྱོང་བར་འགྱུར་བའི་ལས་ལ་སོགས་པ་གསུམ་ཡོད་པའི་ཕྱིར། །
གཉིས་པ་རྒྱས་པ་བཤད་ལ་གཉིས། བསོད་ནམས་སོགས་བཤད་པ་དང་། བདེ་སོགས་
བཤད་པའོ། །
དང་པོ་ནི། འོ་ན། བསོད་ནམས་ཀྱི་ལས་ལ་སོགས་པ་གང་ཞེ་ན། བསོད་ནམས་ཀྱི་
ལས་ནི་འདོད་ཁམས་ཀྱི་དགེ་བའི་ལས་དང་། མི་གཡོ་བའི་ལས་ནི་གོང་མ་གཟུགས་གཟུགས་
མེད་ལས་སྐྱེས་པའི་ལས་ཡིན་ནོ། །གོང་མ་ལས་དེ་མི་གཡོ་བ་ཡིན་ན། བསམ་གཏན་
གསུམ་པ་མན་ཆད་གཡོ་བར་བཤད་པ་དང་འགལ་ཞེ་ན། མི་འགལ་ཏེ། བསམ་གཏན་གསུམ་
པ་མན་ཆད་གཡོ་བར་བཤད་པ་ནི་ཏིང་ངེ་འཛིན་གྱི་སྐྱོན་གྱིས་གཡོ་བ་ལ་དགོངས། གོང་
མའི་ལས་རྣམ་སྨིན་མི་གཡོ་བ་ལ་དགོངས་པའི་ཕྱིར། རྣམ་སྨིན་མི་གཡོ་བ་ཡིན་ཏེ། གང་གི་
ཕྱིར་ན། གཟུགས་གཟུགས་མེད་ཀྱི་ས་ནི་དེ་དག་ཏུ་སྨིན་པར་འགྱུར་བའི་ལས་ཀྱི་རྣམ་སྨིན་
ས་གཞན་དུ་ནམ་ཡང་མི་སྨིན་པའི་ཕྱིར་ན་རྣམ་སྨིན་གཞན་དུ་མི་གཡོ་བའི་ཕྱིར། འདོད་ཁམས་
ཀྱི་ལས་ནི་གཡོ་བ་ཡིན་ཏེ། ལྷར་སྐྱེ་འགྱུར་རྐྱེན་གྱི་དབང་གིས་འགྲོ་བ་གཞན་དུ་འགྱུར་བ་
ཡོད་པའི་ཕྱིར། དཔེར་ན། བྲམ་ཟེ་ཞིག་གིས་སྦྱིན་པ་བཏང་བ་ལས་ལྷར་སྐྱེ་བར་འགྱུར་
བ་གླང་ཆེན་མཛེས་པ་མཐོང་ནས་བདག་ཀྱང་འདི་ལྟ་བུ་ཐོབ་ན་སྙམ་པ་ལས་གླང་པོ་ཆེ་ས་སྲུང་
གི་བུར་སྐྱེས་པ་ལྟ་བུའོ། །
གཉིས་པ་བདེ་སོགས་བཤད་པ་ལ་གསུམ། མྱོང་འགྱུར་གསུམ་པོ་སོ་སོའི་མཚན་གཞི།
མྱོང་འགྱུར་གྱི་དབྱེ་བ། ལས་གང་གི་འབྲས་བུ་ཚོར་བ་གང་ཡིན་པའོ། །
དང་པོ་ལ་གཉིས། རང་ལུགས་དང༌། གཞན་ལུགས་སོ། །
དང་པོ་ནི། བདེ་བ་མྱོང་འགྱུར་ལ་སོགས་གསུམ། །ཞེས་བཤད་ན། དེ་དག་གང་
ཞེ་ན། འདོད་པ་ནས་བསམ་གཏན་གསུམ་པའི་བར་གྱི་དགེ་བའི་ལས་ནི་བདེ་བ་མྱོང་བར་
འགྱུར་བའི་ལས། བསམ་གཏན་གསུམ་པ་དེ་ཡན་ཆད་ནས་སྲིད་རྩེའི་བར་གྱི་དགེ་བའི་ལས་ནི་
སྡུག་མིན་བདེ་མིན་གྱི་བཏང་སྙོམས་མྱོང་བར་འགྱུར་བའི་ལས། སྡུག་བསྔལ་མྱོང་བར་འགྱུར་
བའི་ལས་ནི་འདོད་པ་འདིའི་མི་དགེ་བའོ། །

གཉིས་པ་གཞན་ལུགས་ནི། བསམ་གཏན་བཞི་པའི་འོག་གསུམ་པ་མན་ཆད་
ནའང་བར་མ་མྱོང་བར་འགྱུར་བའི་ལས་ཡོད་དོ་ཞེས་ཁ་ཅིག་ཟེར་ཏེ། གང་གི་ཕྱིར་ན།
བསམ་གཏན་དང་པོའི་དངོས་གཞི་ཁྱད་པར་ཅན་ཚོར་བ་བཏང་སྙོམས་ཀྱི་ས་པ་ཡིན་པའི་ཕྱིར་
དང༌། དེ་དགེ་བའི་ལས་ཀྱི་རྣམ་པར་སྨིན་པའི་ལས་འབྱུང་བའི་ཕྱིར་དང་། རྒྱུད་གཅིག་ལ་སྔ་ཕྱི་
མེད་པར་དུས་གཅིག་ཏུ་འབྲས་བུ་གསུམ་སྨིན་པར་འདོད་དགོས་པའི་ཕྱིར། །
གཉིས་པ་མྱོང་འགྱུར་གྱི་དབྱེ་བ་ལ་གཉིས། ལྔར་དབྱེ་བ། རྣམ་སྨིན་མྱོང་འགྱུར་བྱེ་
བྲག་ཏུ་བཤད་པའོ། །
དང་པོ་ནི། མྱོང་བར་འགྱུར་བའི་ལས་རྣམ་པ་ལྔ་ཡོད་པ་ཡིན་ཏེ། ཚོར་བ་ལྟ་བུ་ངོ་
བོ་ཉིད་ཀྱིས་ཏེ་རང་གི་མཚན་ཉིད་ཀྱིས་མྱོང་བར་འགྱུར་བ་དང༌། རེག་པ་ལྟ་བུ་མཚུངས་ལྡན་
གྱིས་མྱོང་བར་འགྱུར་བ་དང་། གཟུགས་ལྟ་བུ་དམིགས་པས་མྱོང་བར་འགྱུར་བ་དང༌། དགེ་
མི་དགེའི་ལས་ལྟ་བུ་རྣམ་སྨིན་གྱིས་བདེ་བ་སོགས་མྱོང་བར་འགྱུར་བ་དང། ཚོར་བ་བདེ་བ་ལྟ་
བུ་མངོན་སུམ་དུ་གྱུར་པ་ལས་ཚོར་བ་གཞན་གཉིས་མྱོང་བར་འགྱུར་བ་མེད་པ་སྟེ། དེ་ལྟ་
ན་ལས་ནི་རྣམ་པ་ལྔ་རུ་ཡོད་པའི་ཕྱིར།
གཉིས་པ་རྣམ་སྨིན་མྱོང་འགྱུར་བྱེ་བྲག་ཏུ་བཤད་པ་ལ་གཉིས། སྤྱིར་བསྟན། མྱོང་
ངེས་བྱེ་བྲག་ཏུ་བཤད་པའོ། །
དང་པོ་ལ་གཉིས། ལས་ཀྱི་དབྱེ་བ། ཁམས་དང་འགྲོ་བ་གང་ན་ལས་འཕན་པ་དུ་ཡོད་
གཉིས།
དང་པོ་ནི། རྣམ་སྨིན་མྱོང་འགྱུར་གྱི་ལས་དེ་ལ་བཞི་སྟེ། དེ་ལ་ཡང་ངེས་པ་དང་། མ་
ངེས་པའི་ལས་གཉིས་ལས། དང་པོ་ལ། མཐོང་བའི་ཆོས་སྐྱེ་བ་འདི་ཉིད་ལ་མྱོང་བ་
དང་། སོགས་པ་སྐྱེ་བ་ཕྱི་མར་མྱོང་བ་སྐྱེ་ནས་མྱོང་འགྱུར་དང་། དེ་ཕན་ཆད་ལ་མྱོང་བ་
ལན་གྲངས་གཞན་མྱོང་འགྱུར་གསུམ་ཡོད་པའི་ཕྱིར་ན་མྱོང་བར་ངེས་པ་རྣམ་པ་གསུམ་དང་།
མ་ངེས་པ་སྟེ་བཞི་ཡིན་ནོ། །སྔོན་གྱི་སློབ་དཔོན་ཁ་ཅིག་ནི་མྱོང་བ་མ་ངེས་པ་ལའང་རྣམ་པར་
སྨིན་པ་ངེས་ལ་གནས་སྐབས་མ་ངེས་པ་དང་། དེ་གཉིས་ཀ་མ་ངེས་པ་གཉིས་སུ་ཕྱེ་ནས་
ལས་རྣམ་པ་ལྔ་ཡིན་ནོ་ཞེས་ཟེར། དཔེ་སྟོན་པའི་སྡེ་པ་གཞན་དག་ནི་མུ་ནི་བཞི་ཡིན་ནོ་
ཞེས་ཟེར་རོ། །དེ་ལ་གནས་སྐབས་ངེས་ལ་རྣམ་སྨིན་མྱོང་བར་མ་ངེས་པ་ནི་ལས་འགའ་

ཞིག་འབྲས་བུ་མྱོང་ན་མཐོང་ཆོས་སོགས་གང་རུང་དུ་མྱོང་ལ། ནུས་པ་ཆུང་བས་རྣམ་སྨིན་
མྱོང་བར་མ་ངེས་པ་དང་། རྣམ་སྨིན་ངེས་ལ་གནས་སྐབས་མ་ངེས་པ་ནི་རྣམ་སྨིན་ནི་གདོན་
མི་ཟ་བར་མྱོང་ལ། མཐོང་ཆོས་སོགས་གནས་སྐབས་གསུམ་པོ་མ་ངེས་པའོ། །གཉིས་
ཀ་ངེས་པ་ནི་མཐོང་ཆོས་ལ་རྣམ་སྨིན་མྱོང་བར་ངེས་པའོ། །གཉིས་ཀ་མ་ངེས་པ་ནི་གནས་
སྐབས་དེར་མ་ངེས་ཤིང་རྣམ་སྨིན་མྱོང་བའང་མ་ངེས་པའོ། །ལས་གང་གིས་ཕུང་པོའི་རྒྱུན་
ནམ་རིས་མཐུན་འཕེན་ཅེ་ན། སྐྱེས་ནས་མྱོང་བ་ལ་སོགས་པ་གསུམ་གྱིས་ནི་སྐྱེ་བ་གཞན་
རིས་མཐུན་པའི་ཕུང་པོའི་རྒྱུན་འཕེན་པར་བྱེད་ཀྱི། མཐོང་ཆོས་ལ་མྱོང་འགྱུར་གྱི་ལས་ཀྱིས་
རིས་མཐུན་མི་འཕེན་ཏེ། ལས་བྱེད་པའི་ཕུང་པོའི་རྒྱུན་དེ་ཉིད་ལ་རྣམ་པར་སྨིན་པའི་ཕྱིར། །
གཉིས་པ་ནི། ཁམས་དང་འགྲོ་བ་གང་ན་ལས་ཀྱི་འཕེན་པ་དུ་ཡོད་ཅེ་ན། འགྲོ་
བ་ལྔ་པོ་ཐམས་ཅད་ན་ནི་ལས་ཀྱི་འཕེན་པ་བཞི་ཡོད། འོན་ཀྱང་དམྱལ་བ་ན་ནི་དགེ་བའི་
ལས་ཀྱི་འཕེན་པ་སྐྱེས་ནས་མྱོང་འགྱུར་སོགས་གསུམ་ཡོད་ཀྱི། མཐོང་ཆོས་ལ་མྱོང་འགྱུར་
གྱི་དགེ་བའི་ལས་འཕེན་མེད་དེ། དེ་ན་རྣམ་སྨིན་ཡིད་དུ་འོང་བ་མེད་པའི་ཕྱིར། སྲིད་རྩེ་
མ་གཏོགས་པ་བརྒྱད་པོ་གང་ལས་འདོད་ཆགས་དང་བྲལ་བ་བརྟན་པའི་བྱིས་པ་འདོད་ཆགས་
དང་བྲལ་བའི་ས་དེར་སྐྱེས་ནས་མྱོང་འགྱུར་གྱི་ལས་མི་བྱེད་དེ། དེ་ཕྱི་མ་ལ་འདོད་ཆགས་
དང་བྲལ་བའི་ས་དེར་མི་སྐྱེ་བའི་ཕྱིར། ས་བར་པ་བདུན་ལས་འདོད་ཆགས་དང་བྲལ་བ་བརྟན་
པའི་འཕགས་པས་དེར་སྐྱེས་ནས་མྱོང་འགྱུར་དུ་མ་ཟད། ལན་གྲངས་གཞན་དུའང་མྱོང་འགྱུར་
གྱི་ལས་མི་བྱེད་དེ། དེ་འདོད་ཆགས་དང་བྲལ་བའི་ས་དེར་གཏན་ནས་མི་སྐྱེ་བའི་ཕྱིར། འདོད་
པ་དང་སྲིད་རྩེ་ལས་འདོད་ཆགས་དང་བྲལ་བའི་འཕགས་པ་མི་བརྟན་པ་དེ་ཡང་འདོད་རྩེར་
སྐྱེས་ནས་མྱོང་འགྱུར་དང་། ལན་གྲངས་གཞན་ལ་མྱོང་འགྱུར་གྱི་ལས་བྱེད་པ་མིན་ཏེ། འདོད་
པ་དང་སྲིད་རྩེ་ལ་འདོད་ཆགས་དང་བྲལ་བ་ལས་ཉམས་པའི་འཕགས་པ་ནི་འབྲས་བུ་ལས་
ཉམས་པ་ཡིན་ལ། དེ་ལས་ཉམས་པ་སོར་མ་ཆུད་ཀྱི་བར་དུ་འཆི་བ་མི་སྲིད་པའི་ཕྱིར། བར་
དོ་ནའང་ལས་ཀྱི་འཕེན་པ་ཡོད་དམ་ཞེ་ན། ཡོད་དེ། སྲིད་པ་བར་མ་འདོད་ཁམས་སུ་
མངལ་སྒོང་ལ་ཉིང་མཚམས་སྦྱོར་ན་བར་དོ་དེ་ཉིད་དང་། ནུར་ནུར་པོ་སོགས་མངལ་གྱི་གནས་
སྐབས་ལྔ། བྱིས་པ་སོགས་བཙས་པའི་གནས་སྐབས་ལྔ་སྟེ་བཅུ་གཅིག་མྱོང་བར་ངེས་མ་
ངེས་གཉིས་གཉིས་ཏེ་འཕེན་པ་རྣམ་པ་ཉི་ཤུ་རྩ་གཉིས་ཡོད་ལ། ངེས་པ་བཅུ་གཅིག་པོ་དེ་

ནི་མཐོང་ཆོས་ལ་འབྲས་བུ་ཅན་གྱི་ལས་བྱེད་པ་ཡིན་ཏེ། དེ་ནི་ལས་སོག་པའི་གནས་སྐབས་ཀྱི་
ཕུང་པོ་དང་། རྣམ་སྨིན་མྱོང་བའི་གནས་སྐབས་ཀྱི་ཕུང་པོ་གཉིས་འཕེན་བྱེད་ཀྱི་ལས་གཅིག་
གིས་འཕངས་པའི་རིས་མཐུན་གཅིག་ཁོ་ན་ཡིན་པའི་ཕྱིར། །
གཉིས་པ་མྱོང་ངེས་བྱེ་བྲག་ཏུ་བཤད་པ་ནི། རྣམ་སྨིན་མྱོང་ངེས་ཀྱི་ལས་དེ་གང་ཞེ་ན།
ཉོན་མོངས་པ་དང་། རབ་ཏུ་དང་བ་ཤུགས་དྲག་པོ་དང༌། ཡོན་ཏན་གྱི་ཞིང་འོག་ནས་
འཆད་པར་ལྟར་དཀོན་མཆོག་སོགས་ལ་བརྟེན་པ་དང༌། སྦྱོར་བ་རྒྱུན་ཆགས་སུ་བྱས་པ་
གང་ཞིག་ཡིན་པ་དང༌། པར་སིག་པ་ལྟར་བསོད་ནམས་ཀྱི་བློས་ཀྱང་རུང་ཕ་མ་གསོད་པའི་
ལས་གང་ཡིན་པ་དེ་རྣམ་སྨིན་མྱོང་བར་ངེས་པའོ། །དེ་ནི་མཐོང་ཆོས་འབྲས་བུ་ཡིན། །ཞེས་
བཤད་ན། དེ་གང་ཞེ་ན། མཐོང་བའི་ཆོས་ལ་འབྲས་བུ་མྱོང་བ་ཅན་གྱི་ལས་ནི་ཞིང་དང་
བསམ་པའི་ཁྱད་པར་ལས་འགྱུར་བ་ཡིན་ཏེ། ཞིང་གི་ཁྱད་པར་ལས་མཐོང་ཆོས་འབྲས་བུ་
ཅན་གྱི་ལས་སུ་འགྱུར་བ་ནི་སྔོན་བདག་ཅག་གི་སྟོན་པ་དགེ་སློང་སྡེ་སྣོད་གསུམ་པར་གྱུར་པ་ན།
དགེ་འདུན་གྱིས་རྩོད་པ་འཕེལ་བར་བྱས་པ་དགེ་སློང་སྡེ་སྣོད་འཛིན་པ་ཞིག་གིས་བསྡུམས་པས།
དགེ་སློང་སྡེ་སྣོད་གསུམ་པ་དེ་ཁྲོས་ནས་བུད་མེད་ཀྱིས་བུད་མེད་ཀྱི་རྩོད་པ་ཞི་བར་བྱས་སོ་ཞེས་
སྐུར་པ་བཏབ་པ་ལས་ཚེ་དེ་ཉིད་ལ་བུད་མེད་དུ་གྱུར་ཅིང་། དེ་ནས་སྐྱེ་བ་ལྔ་བརྒྱར་བུད་མེད་དུ་
གྱུར་པ་ལྟ་བུའོ། །བསམ་པའི་ཁྱད་པར་ལས་མཐོང་ཆོས་འབྲས་བུ་ཅན་གྱི་ལས་སུ་འགྱུར་
བ་ནི་རྒྱལ་པོ་ཀ་ན་ཀའི་ཟུག་རུམ་པ་ལོང་བ་ཞེས་པས། མི་ཞིག་གིས་གླང་ལྔ་བརྒྱ་འདེད་པ་
ལ་ཅི་བྱེད་དྲིས་པས། འབྲས་བུ་འབྱིན་པ་ཡིན་ཟེར་བ་ལ། སྙིང་རྗེས་དེ་དག་དེ་ལས་ཐར་
བར་བྱས་པས་ཚེ་དེ་ཉིད་ལ་མཚན་སོར་ཆུད་པ་ལྟ་བུའོ། །དེར་མ་ཟད་ས་དེའི་འདོད་ཆགས་
དང་གཏན་དུ་བྲལ་བའི་ཕྱིར། ས་དེར་རྣམ་སྨིན་ངེས་པ་གང་ཡིན་པའང་མཐོང་ཆོས་འབྲས་
བུ་ཅན་གྱི་ལས་ཡིན་ཏེ། ཡུལ་འཕོ་བ་ན་བུ་ལོན་ལྡང་བ་བཞིན་ནོ། །ཞིང་གི་ཁྱད་པར་ཅི་
ལྟ་བུ་ཞེ་ན། གང་དག་འགོག་པ་ལས་ལངས་མ་ཐག་པ་དེ་ལ་ཕན་གནོད་བྱས་པས་འབྲས་
བུ་འཕྲལ་དུ་མྱོང་བར་འགྱུར་ཏེ། དེ་མྱ་ངན་ལས་འདས་པ་སླར་ལོག་པ་དང་འདྲ་བའི་ཕྱིར།
བྱམས་པ་ཚད་མེད་དང་ཉོན་མོངས་མེད་པའི་ཏིང་ངེ་འཛིན་ལས་ལངས་མ་ཐག་པ་དེ་ལ་ཕན་
གནོད་བྱས་པས་འབྲས་བུ་འཕྲལ་དུ་མྱོང་བར་འགྱུར་ཏེ། སེམས་ཅན་ཐམས་ཅད་ལ་ཕན་པ་
དང་ཉོན་མོངས་པ་མེད་པའི་ལྷག་པའི་བསམ་པ་དང་འབྲེལ་ཞིང་། རྣོ་ཞིང་གསལ་བའི་བསོད་

ནམས་ཚད་མེད་པས་ཡོངས་སུ་བསྒོས་པའི་ཕྱིར། མཐོང་ལམ་ལས་ལངས་མ་ཐག་པ་དེ་ལ་
ཕན་གནོད་བྱས་པས་འབྲས་བུ་འཕྲལ་དུ་མྱོང་བར་འགྱུར་ཏེ། དེས་མཐོང་སྤང་མ་ལུས་པར་
སྤངས་པའི་གནས་གྱུར་གསར་པ་དྲི་མ་མེད་པ་ཐོབ་པའི་ཕྱིར། དགུ་བཅོམ་པའི་འབྲས་བུ་
ལས་ལངས་མ་ཐག་པ་དེ་ལ་ཕན་གནོད་བྱས་པས་འབྲས་བུ་འཕྲལ་དུ་མྱོང་བར་འགྱུར་ཏེ།
སྒོམ་སྤང་མ་ལུས་པར་སྤངས་པའི་གནས་གྱུར་གསར་པ་དྲི་མ་མེད་པ་ཐོབ་པའི་ཕྱིར། ཕྱིར་
འོང་དང་ཕྱིར་མི་འོང་གི་འབྲས་བུ་ལས་ལངས་མ་ཐག་པ་དེ་ལ་ཕན་གནོད་བྱས་པས་འབྲས་བུ་
འཕྲལ་དུ་མྱོང་བར་མི་འགྱུར་ཏེ། མཐོང་སྤང་སྤངས་པའི་གནས་གྱུར་གསར་པ་དྲི་མ་མེད་པ་
ནི་རྙིང་། སྒོམ་སྤང་མ་ལུས་པར་སྤངས་པའི་གནས་གྱུར་གསར་པ་དྲི་མ་མེད་པ་མ་ཐོབ་པའི་
ཕྱིར།
།
གསུམ་པ་ལས་གང་གི་འབྲས་བུ་ཚོར་བ་གང་ཡིན་པ་ལ་གཉིས། དངོས་དང་། གཡེང་
བའི་སེམས་བྱེ་བྲག་ཏུ་བཤད་པའོ། །
དང་པོ་ནི། རྣམ་སྨིན་གྱི་གཙོ་བོ་ཚོར་བ་ཡིན་ན། ལུས་ཚོར་ཡིན་ནམ་སེམས་ཚོར་
ཡིན་ཞེ་ན། རྣམ་པར་རྟོག་པ་མེད་པའི་བསམ་གཏན་ཁྱད་པར་ཅན་ནས་སྲིད་རྩེའི་བར་གྱི་
དགེ་བའི་ལས་ཀྱི་རྣམ་སྨིན་ནི་སེམས་ཀྱི་ཚོར་བ་ཡིད་བདེ་དང་བཏང་སྙོམས་ཁོ་ན་ཡིན་པར་
འདོད་དེ། དེ་ཡན་ཆད་ན་ལུས་ཚོར་མེད་པའི་ཕྱིར་ཏེ། ལུས་ཚོར་ནི་རྟོག་བཅས་ཁོ་ན་
ཡིན་པའི་ཕྱིར། འདིས་ཤུགས་ལ་རྟོག་བཅས་ཀྱི་དགེ་བའི་ལས་ཀྱི་རྣམ་སྨིན་ལུས་ཚོར་དང་
སེམས་ཚོར་གཉིས་ཀ་ཡིན་པར་བསྟན་ཏོ། །མི་དགེ་བའི་ལས་ཀྱི་རྣམ་སྨིན་ནི་ལུས་ཀྱི་ཚོར་
བ་ཁོ་ན་ཡིན་པར་འདོད་དེ། སེམས་ཚོར་སྡུག་བསྔལ་ནི་ཡིད་མི་བདེ་ཡིན། དེ་རྣམ་སྨིན་
དུ་མི་རུང་བའི་ཕྱིར། །
གཉིས་པ་གཡེང་བའི་སེམས་བྱེ་བྲག་ཏུ་བཤད་པ་ནི། གཡེང་བའམ་སྨྱོ་བའི་སེམས་
དེ་ཡིད་ཀྱི་སེམས་ལ་ཡོད་དམ། དབང་པོའི་སེམས་ལ་ཡོད་ཅེ་ན། གཡེང་བའི་སེམས་ནི་
ཡིད་སེམས་ལ་ཡོད་ཀྱི། དབང་པོའི་སེམས་ལ་མེད་དེ། དབང་པོའི་སེམས་ནི་ངེས་པར་
རྟོག་པ་དང་རྗེས་སུ་དྲན་པའི་རྣམ་པར་རྟོག་པས་རྣམ་པར་མི་རྟོག་པའི་ཕྱིར། གཡེང་བའི་
སེམས་དེ་རྒྱུ་གང་ལས་བྱུང་ཞེ་ན། དེ་ནི་གཞན་གྱི་རྫས་སྔགས་སོགས་ཀྱིས་སེམས་གཡེང་
བར་བྱས་པའི་ལས་ཀྱི་རྣམ་སྨིན་ལས་སྐྱེས་པ་དང་། མི་མ་ཡིན་པའི་གཟུགས་མི་སྡུག་པ་

མཐོང་བས་སྐྲག་པ་དང་། མི་མ་ཡིན་གྱིས་གནོད་པ་བྱས་པ་དང་། རང་གི་ལུས་ཀྱི་འབྱུང་བ་
ཆ་མི་མཉམ་པ་དང་། མྱ་ངན་གྱིས་བསྐྱེད་པ་ལ་སོགས་པའོ། །འོ་ན། མི་དགེ་བའི་ལས་
ཀྱི་རྣམ་སྨིན་དུ་གྱུར་པའི་སེམས་ཚོར་ཡོད་པར་ཐལ། གཡེང་བའི་སེམས་དེ་མི་དགེ་བའི་ལས་
ཀྱི་རྣམ་སྨིན་ལས་སྐྱེས་པའི་ཕྱིར་ཞེ་ན། སྐྱོན་མེད་དེ། རྣམ་སྨིན་ལས་སྐྱེས་ཀྱང་རྣམ་སྨིན་
མ་ཡིན་པའི་ཕྱིར་ཏེ། སེམས་རྨོངས་པ་ལས་ལུས་ཀྱི་འབྱུང་བ་འཁྲུགས་པ་སྐྱེ། དེ་ལས་
གཡེང་བའི་སེམས་སྐྱེ་ཡང་། ལུས་འཁྲུགས་པ་དེ་རྣམ་སྨིན་དང་། གཡེང་བའི་སེམས་དེ་
བདག་པོའི་འབྲས་བུ་ཡིན་པའི་ཕྱིར། འོ་ན། གཡེང་བའི་སེམས་དེ་གང་ཟག་གང་ལ་
ཡོད་ཅེ་ན། སྒྲ་མི་སྙན་མིན་པའི་འདོད་པ་དང་ལྡན་པ་རྣམས་ལ་ཡོད་དེ། ལྷ་ལའང་སྨྱོན་པ་
ལ་སོགས་པ་ཡོད་ན། གཞན་རྣམས་ལ་ལྟ་སྨོས་ཀྱང་ཅི་དགོས་པའི་ཕྱིར། སངས་རྒྱས་མ་
གཏོགས་པའི་འཕགས་པ་རྣམས་ལ་ལུས་ཀྱི་འབྱུང་བ་འཁྲུགས་པ་ལས་སྐྱེས་པའི་གཡེང་བའི་
སེམས་ཡོད་ཀྱི། རྣམ་སྨིན་སྐྱེས་གྱི་གཡེང་སེམས་མེད་དེ། ངེས་པ་རྣམས་སྨིན་ཟིན། མ་
ངེས་པ་རྣམས་སྨིན་པར་མི་འགྱུར་བའི་ཕྱིར། མི་མ་ཡིན་གྱི་གཟུགས་ཀྱིས་སྐྲག་པའི་གཡེང་
སེམས་མེད་དེ། དེ་ལ་གནོད་པར་འགྱུར་བའི་སྤྱོད་པ་མི་མཛེས་པ་མེད་པའི་ཕྱིར། མྱ་ངན་
གྱིས་བསྐྱེད་པའི་གཡེང་སེམས་མེད་དེ། ཆོས་ཉིད་མངོན་སུམ་དུ་མཐོང་བའི་ཕྱིར། ད་
གསུམ་པ་རྒྱུའི་སྒོ་ནས་དབྱེ་བ་ནི། མདོ་ལས། ཡོན་པོ་དང༌། སྐྱོན་དང་།
སྙིགས་མའི་ལས་ཞེས་གསུངས་པ་ནི་རིམ་བཞིན། ། གཡོ་ནི་གྱ་གྱུ་བའི་ཡོན་པོ་ཡིན་ལ།
དེས་བསླངས་པའི་ལུས་ངག་ཡིད་གསུམ་གྱི་ལས་ནི་ཡོན་པོའི་ལས་གསུམ་དང༌། ཞེ་སྡང་ནི་
ཉེས་པ་ཆེ་བས་སྐྱོན་ཏེ། དེས་བསླངས་བའི་གསུམ་ནི་སྐྱོན་གྱི་ལས་གསུམ་དང་། འདོད་
ཆགས་ནི་ཚོན་གྱི་སྙིགས་མ་དང་འདྲ་བར་སེམས་རྒྱུད་ལ་འབྲལ་དཀའ་བའི་ཕྱིར་སྙིགས་མ་ཞེས་
བྱ་སྟེ། དེས་བསླངས་ཤིང་སྐྱེས་པ་གསུམ་ནི་སྙིགས་མའི་ལས་གསུམ་མོ། །
བཞི་པ་རྒྱུ་འབྲས་གཉིས་ཀའི་སྒོ་ནས་དབྱེ་བ་ལ། བསྟན། བཤད་གཉིས། །
དང་པོ་ནི། ཡང་མདོ་ལས། ལས་དཀར་ལ་རྣམ་སྨིན་དཀར་བའི་ལས་དང་།
ལས་ནག་ལ་རྣམ་སྨིན་ནག་པའི་ལས་དང་། སོགས་པ་ལས་དཀར་ནག་འདྲེས་མར་རྣམ་
སྨིན་ཡང་དཀར་ནག་འདྲེས་མ་དང་། ལས་མི་དཀར་མི་ནག་ཅིང་རྣམ་སྨིན་མེད་ལ་ལས་
ཟད་པར་བྱེད་པའི་ལས་ཏེ། དེ་ལྟ་བུའི་བྱེ་བྲག་གིས་ལས་ནི་རྣམ་པ་བཞི་གསུངས་པ་ཡིན་

ནོ། །
གཉིས་པ་རྒྱས་བཤད་ནི། འོ་ན། ལས་དེ་དག་གི་ངོ་བོ་ཇི་ལྟ་བུ་ཞེ་ན། མི་
དགེ་བ་ནི་གནག་ལ་རྣམ་པར་སྨིན་པ་གནག་པའི་ལས་ཡིན་ཏེ། རང་གི་ངོ་བོ་ཉོན་མོངས་
ཅན་ཡིན་པས་གནག་ལ། རྣམ་སྨིན་ཡིད་དུ་མི་འོང་བ་འབྱིན་པས་རྣམ་སྨིན་ཡང་གནག་པའི་
ཕྱིར། གཟུགས་སུ་གཏོགས་པའི་དགེ་བ་ནི་དཀར་ལ་རྣམ་པར་སྨིན་པ་དཀར་བའི་ལས་
ཡིན་ཏེ། རང་གི་ངོ་བོ་རྒྱུད་གཅིག་ལ་ཉོན་མོངས་པ་དང་མ་འདྲེས། རྣམ་སྨིན་ཡིད་དུ་
འོང་བ་འབྱིན་ཞིང་རྒྱུད་གཅིག་ལ་སྡུག་བསྔལ་དང་མ་འདྲེས་པའི་ཕྱིར། འདོད་པར་གཏོགས་
པའི་དགེ་བ་ཉིད་ནི་དཀར་གནག་ལ་རྣམ་པར་སྨིན་པའང་དཀར་ནག་གཉིས་ཀ་འབྱིན་པའི་
ལས་ཡིན་ཏེ། རང་གི་ངོ་བོ་ཉོན་མོངས་ཅན་མིན་པས་དཀར། རྒྱུད་གཅིག་ལ་ཉོན་མོངས་པ་
དང་འདྲེས་པས་གནག །འབྲས་བུ་ཡིད་དུ་འོང་བ་འབྱིན་པས་རྣམ་སྨིན་དཀར། རྒྱུད་གཅིག་
ལ་སྡུག་བསྔལ་དང་འདྲེས་པས་རྣམ་སྨིན་གནག་པའི་ཕྱིར་ལས་དང་རྣམ་སྨིན་གསུམ་པོ་དེ་དག་
ཟད་ཅིང་སྤོང་བར་བྱེད་པ་ནི་ཟག་མེད་ཀྱི་ལས་ཡིན་ཏེ། མི་གནག་མི་དཀར་བས་རྣམ་སྨིན་
མི་འབྱིན་ཅིང་། ཁམས་སུ་མ་གཏོགས་པ་དང་གཉེན་པོ་ཡིན་པའི་ཕྱིར། ཟད་པར་བྱེད་
ཚུལ་ཇི་ལྟར་ཞེ་ན། མཐོང་ལམ་སྡུག་བསྔལ་ཆོས་བཟོད་བཞི་དང༌། འདོད་པ་ལས་
འདོད་ཆགས་དང་བྲལ་བར་བྱེད་པའི་སྒོམ་ལམ་བར་ཆད་མེད་ལམ་བརྒྱད་ཀྱི་སེམས་པ་རྣམ་
པ་བཅུ་གཉིས་པོ་དེ་དག་ནི་ནག་པོའི་ལས་ཟད་པར་བྱེད་པའི་ལས་ཡིན་ཏེ། འདོད་ཉོན་
དངོས་སུ་སྤོང་བའི་ཕྱིར། འདོད་པའི་སྒོམ་ལམ་བར་ཆད་མེད་པའི་ལམ་དགུ་པའི་སེམས་
པ་གང་ཡིན་པ་དེ་ནི་དཀར་ནག་འདྲེས་པའི་ལས་ཟད་པར་བྱེད་པ་ཡིན་ཏེ། དེས་འདོད་པའི་
ཉོན་མོངས་ཆུང་ངུའི་ཆུང་ངུ་སྤངས་པ་ན་དམིགས་ཡུལ་དགེ་བའང་འདུན་པའི་འདོད་ཆགས་དང་
བྲལ་བའི་སྒོ་ནས་སྤོང་བའི་ཕྱིར། འོ་ན། དཀར་པོའི་ལས་ཟད་བྱེད་གང་ཞེ་ན། གཟུགས་ཀྱི་
དཀར་པོའི་ལས་ཟད་བྱེད་ནི་བསམ་གཏན་བཞི་ལས་འདོད་ཆགས་དང་བྲལ་བར་བྱེད་
པའི་བར་ཆད་མེད་ལམ་དགུ་དགུ་སྐྱེས་པའི་ཐ་མ་དག་ཡིན་ཏེ། གཟུགས་ཀྱི་དགེ་བ་ལ་
འདུན་པའི་འདོད་ཆགས་དང་བྲལ་བའི་ཚུལ་གྱིས་སྤོང་བའི་ཕྱིར། སྡེ་པ་གཞན་ནི་དམྱལ་བ་
མྱོང་བར་འགྱུར་བའི་ལས་དེ་ནག་པོ་དང༌། དེ་མ་གཏོགས་པའི་འདོད་པའི་འགྲོ་བ་གཞན་
མྱོང་བར་འགྱུར་བའི་ལས་ནི་དཀར་ནག་གཉིས་ཀའི་ལས་སུ་རིག་གོ་ཞེས་ཟེར། ཡང་སྡེ་པ་

གཞན་ནི་མཐོང་བས་སྤོང་བར་བྱ་བའི་ལས་དེ་གནག་པ་དང་། འདོད་པ་ལས་སྐྱེས་པའི་ལས་
གཞན་སྒོམ་སྤང་དཀར་གནག་གཉིས་ཀའི་ལས་སུ་འདོད་དོ། །
ལྔ་པ་རྟེན་གྱི་སྒོ་ནས་དབྱེ་བ་ནི། མདོ་ལས། ཐུབ་པ་ནི་གསུམ་སྟེ། ཐུབ་པའི་ལུས་
དང་། ཐུབ་པའི་ངག་དང་། ཐུབ་པའི་ཡིད་དོ། །ཞེས་གསུངས་ན། དེ་དག་གང་
ཞེ་ན། མི་སློབ་པ་ནི་ཐུབ་པ་ཡིན་ཏེ། ཉོན་མོངས་པ་གཏན་དུ་ཐུབ་པའི་ཕྱིར། དེའི་ལུས་
ངག་ཡིད་གསུམ་གྱི་ལས་ཉིད་ནི་ཐུབ་པའི་གསུམ་སྟེ། གོང་ལྟར་གོ་རིམ་བཞིན་སྦྱར་རོ། །
དྲུག་པ་བྱེད་པའི་སྒོ་ནས་དབྱེ་བ་ནི། མདོ་ལས། གཙང་བྱེད་གསུམ་སྟེ། ལུས་
ཀྱི་གཙང་བྱེད། ངག་གི་གཙང་བྱེད། ཡིད་ཀྱི་གཙང་བྱེད་དོ། །ཞེས་གསུངས་ན། དེ་
དག་གང་ཞེ་ན། ལེགས་སྤྱད་གསུམ་པོ་ཐམས་ཅད་ནི་གཙང་བྱེད་རྣམ་པ་གསུམ་ཡིན་ཏེ། ཟག་
བཅས་ཀྱིས་རེ་ཞིག་དག་པར་བྱེད། ཟག་མེད་ཀྱིས་གཏན་དུ་དག་པར་བྱེད་པའི་ཕྱིར། །
བདུན་པ་ལེགས་སྤྱད་དང་ཉེས་སྤྱད་བཤད་པ་ལ་གསུམ། ལས་ལམ་གྱི་རྣམ་གཞག །
ལོག་འཚོ་ལོགས་སུ་སྟོན་པའི་རྒྱུ་མཚན། ལས་གང་འབྲས་བུ་དུ་དང་བཅས་པའོ། །་
དང་པོ་ལ། ། བསྟན། བཤད་དོ། ། དེ་
དང་པོ་ནི། མདོ་ལས། ཉེས་སྤྱད་གསུམ་དང་ལེགས་སྤྱད་གསུམ་གསུངས་ན།
དེ་དག་གང་ཞེ་ན། ལུས་ཀྱི་ལས་ལ་སོགས་པའི་མི་དགེ་བ་ནི་དམ་པས་སྨད་པ་དང་། རྣམ་
སྨིན་ཡིད་དུ་མི་འོང་བ་འབྱེད་པས་ཉེས་པར་སྤྱད་པ་རྣམ་པ་གསུམ་དུ་འདོད། བརྣབ་སེམས་
དང་། ལ་སོགས་པ་གནོད་སེམས། ལོག་ལྟ་གསུམ་ནི་ལས་མིན་ཡང་ཡིད་ཀྱི་ཉེས་སྤྱད་
རྣམ་པ་གསུམ་ཡིན་ཏེ། འདོད་ཆགས་དང་། རྣམ་འཚེ་དང་། ལྟ་བའི་རང་བཞིན་གྱི་
ཉོན་མོངས་ཡིན་པའི་ཕྱིར་དང་། ཡིད་ཀྱི་ལས་ནི་སེམས་པའི་རང་བཞིན་ལས་དང་ཉོན་མོངས་
ཐ་དད་པའི་ཕྱིར། དེ་ལས་བཟློག་པ་ནི་ལེགས་པར་སྤྱད་པ་ཡིན་ནོ། །ཉེས་སྤྱད་དང་ལེགས་
སྤྱད་དེ་དག་ལས་ཆེ་ལོང་རགས་པ་བསྡུས་ནས་ནི་དགེ་བ་དང་། མི་དགེ་བ་ཅི་རིགས་པར་
ལས་ཀྱི་ལམ་ནི་བཅུ་བཅུར་གསུངས་སོ། །གང་དག་མ་བསྡུས་ཤེ་ན། ལུས་ཀྱི་ལས་སྲོག་
གཅོད་སོགས་ཀྱི་སྦྱོར་མཇུག་དང་། ཡིད་ཀྱང་ཁྲོ་བ་སོགས་དགུ་དང་། ངོ་ཚ་ཁྲེལ་མེད།
དགེ་བའང་སྦྱིན་སོགས་དང་། སྙན་སྨྲ། ངོ་ཚ་ཁྲེལ་ཡོད་རྣམས་མ་བསྡུས་སོ། །
གཉིས་པ་རྒྱས་བཤད་ལ་བདུན། རིག་བྱེད་དང་རིག་བྱེད་མ་ཡིན་པའི་ངེས་པ། ལས་

ལམ་གསུམ་གསུམ་དུ་དབྱེ་བ། མི་དགེ་བའི་ལས་ལམ་བྱེ་བྲག་ཏུ་བཤད་པ། དགེ་རྩ་གཅོད་
པ་དང་མཚམས་སྦྱོར་ཚུལ། སེམས་པ་ལས་ལམ་དུ་དང་ལྷན་ཅིག་འབྱུང་བ། ཁམས་དང་
འགྲོ་བ་གང་ན་ལས་ལམ་དུ་ཡོད་པ། ལས་ལམ་གྱི་འབྲས་བུའོ། །
དང་པོ་ནི། ལུས་ངག་གི་དགེ་མི་དགེ་དག་རྣམ་པར་རིག་བྱེད་དང་རིག་བྱེད་མ་ཡིན་པ་
གང་དང་ལྡན་ཞེ་ན། མི་དགེ་བ་སྲོག་གཅོད། མ་བྱིན་ལེན། ངག་གི་བཞི་སྟེ་དྲུག་ནི་
རྣམ་པར་རིག་བྱེད་མིན་པ་དང་ངེས་པར་ལྡན་ལ། རྣམ་པར་རིག་བྱེད་དང་ལྡན་པའི་ངེས་པ་
མེད་དེ། གཞན་ལ་བཅོལ་བས་ཀྱང་འགྲུབ་པའི་ཕྱིར། གཅིག་འདོད་པས་ལོག་གཡེམ་
ནི་རྣམ་པར་རིག་བྱེད་དང་དེ་མིན་པ་རྣམ་པ་གཉིས་ཡོད་དེ། གཞན་ལ་བཅོལ་བ་ལ་མི་ལྟོས་པ་
རང་ཉིད་ཀྱིས་ངེས་པར་བྱེད་དགོས་པའི་ཕྱིར། དྲུག་པོ་དེ་དག་ཀྱང་རང་གིས་བྱེད་ན་རྣམ་པར་
རིག་བྱེད་དང་དེ་མ་ཡིན་པ་རྣམ་པ་གཉིས་ཀ་ཡོད་དོ། །སྲོག་གཅོད་སྤོང་བ་སོགས་སོ་སོར་ཐར་
པའི་དགེ་བ་བདུན་ལ་རྣམ་པར་རིག་བྱེད་དང་དེ་མ་ཡིན་པ་རྣམ་པ་གཉིས་ཀ་ཡོད། ཏིང་ངེ་
འཛིན་ལས་སྐྱེས་པའི་བསམ་གཏན་ཟག་མེད་ཀྱི་སྡོམ་པའི་དགེ་བ་ནི་རྣམ་པར་རིག་བྱེད་མིན་
པ་ཡོད་དེ། མཉམ་གཞག་གི་སྟོབས་ཀྱིས་སྐྱེ་བའི་ཕྱིར། དགེ་མི་དགེའི་སྦྱོར་བ་ཉེར་བསྡོགས་
རྣམས་ནི་རྣམ་པར་རིག་བྱེད་དང་ལྡན་པ་ཡིན་ཏེ། ལུས་ངག་གི་བྱ་བ་ལ་ལྟོས་པའི་ཕྱིར།
ཀུན་སློང་སྟོབས་ཆེན་རྣམ་པར་རིག་བྱེད་མིན་པ་དང་ལྡན་པར་འགྱུར་བའམ། ཀུན་སློང་སྟོབས་
ཞན་ན་རྣམ་པར་རིག་བྱེད་མ་ཡིན་པ་དང་ལྡན་པར་འགྱུར་བ་མ་ཡིན་ནོ། །མཇུག་ནི་དེ་ལས་
བཟློག་པ་རྣམ་པར་རིག་བྱེད་མ་ཡིན་པ་དང་ངེས་པར་ལྡན། ། རྣམ་པར་རིག་བྱེད་དང་ལྡན་
པའི་ངེས་པ་མེད་དེ། དངོས་གཞི་དང་མཐུན་པའི་བྱ་བ་བྱེད་ན་རྣམ་པར་རིག་བྱེད་དང་ལྡན་
ལ། མི་བྱེད་ན་རྣམ་པར་རིག་བྱེད་དང་ལྡན་པ་མིན་ནོ། །
གཉིས་པ་ལས་ལམ་གསུམ་གསུམ་དུ་དབྱེ་བ་ནི། མདོ་ལས། སྲོག་གཅོད་པ་གསུམ་
སྟེ། འདོད་ཆགས་ལས་སྐྱེས་པ་དང་། ཞེ་སྡང་ལས་སྐྱེས་པ་དང་། གཏི་མུག་ལས་སྐྱེས་
པ་ཞེས་གསུངས་ན། ལས་ལམ་ཐམས་ཅད་རྩ་བ་གསུམ་གསུམ་གྱིས་མཐར་ཕྱིན་པར་བྱེད་
པ་ཡིན་ནམ་མིན་ཞེ་ན། མིན་ཏེ། མདོ་ལས་གསུངས་པ་ནི་སྲོག་གཅོད་པ་ལྟ་བུའི་སྦྱོར་
བ་རྩ་བ་གསུམ་ལས་སྐྱེས་པ་ལ་དགོངས་སོ། །འོ་ན། མི་དགེ་བ་བཅུའི་སྦྱོར་བ་རྩ་བ་
གསུམ་ལས་སྐྱེས་པ་ཇི་ལྟ་བུ་ཞེ་ན། སྲོག་གཅོད་པའི་སྦྱོར་བ་འདོད་ཆགས་ལས་སྐྱེས་པ་ནི་

ཤའི་ཕྱིར་དུ་སྲོག་གཅོད་པ་ལྟ་བུ། ཞེ་སྡང་ལས་སྐྱེས་པ་ནི་དགྲ་བོ་གསོད་པ་ལྟ་བུ། གཏི་
མུག་ལས་སྐྱེས་པ་ནི་བསོད་ནམས་ཀྱི་བློས་ཕ་མ་སོགས་གསོད་པ་ལྟ་བུའོ། །མ་བྱིན་པར་ལེན་
པའི་སྦྱོར་བ་འདོད་ཆགས་ལས་སྐྱེས་པ་ནི་ནོར་ལ་ཆགས་པའི་སྒོ་ནས་མ་བྱིན་པར་ལེན་པ་ལྟ་བུ།
ཞེ་སྡང་ལས་སྐྱེས་པ་ནི་དགྲ་བོའི་ནོར་རྐུ་བ་ལྟ་བུ། གཏི་མུག་ལས་སྐྱེས་པ་ནི། བྲམ་ཟེ་
རྐུ་བ་ཆོས་སུ་བཤད། །ཅེས་པ་ལྟ་བུའོ། །འདོད་པས་ལོག་པར་གཡེམ་པ་འདོད་ཆགས་
ལས་སྐྱེས་པ་ནི་ཆགས་པའི་སྒོ་ནས་ལོག་པར་འཇུག་པ་ལྟ་བུ། ཞེ་སྡང་ལས་སྐྱེས་པ་ནི་གཞན་སྨྲ་
དབབ་པའི་ཕྱིར་དུ་འཁྲིག་པ་སྤྱོད་པ་ལྟ་བུ། གཏི་མུག་ལས་སྐྱེས་པ་ནི་མེ་ཏོག་དང་། འབྲས་
བུ་དང་། ཟས་གཡོས་ལེགས་པར་གྲུབ་པ་དང་། ཆུ་ངོགས་དང་། ལམ་དང་འདྲ་བས་
ཐམས་ཅད་ཀྱིས་བསྟེན་པར་བྱའོ་ཞེས་པ་ལྟ་བུའོ། །བརྣབ་སེམས་སོགས་ཡིད་ཀྱི་གསུམ་ནི་
རྩ་བ་གསུམ་ལས་སྐྱེས་ཏེ། རྩ་བ་གསུམ་པོ་དེའི་མཇུག་ཐོགས་ལས་བྱུང་བའི་ཕྱིར། དགེ་
བ་བཅུ་སྦྱོར་བ་དང་། མཇུག་དང་། དངོས་གཞི་དང་བཅས་པ་རྣམས་ཆགས་སྡང་གཏི་མུག་
མེད་ལས་སྐྱེས་པ་ཡིན་ནོ། །
གསུམ་པ་མི་དགེ་བའི་ལས་ལམ་བྱེ་བྲག་ཏུ་བཤད་པ་ལ་གསུམ། མི་དགེ་བའི་ལས་
ལམ་གྱི་བྱེད་པ། སོ་སོའི་མཚན་ཉིད། ལས་ལམ་གྱི་སྒྲ་དོན་ནོ། །
དང་པོ་ནི། འོ་ན། མི་དགེ་བ་རྣམས་གང་གིས་མཐར་ཕྱིན་པར་བྱེད་ཅེ་ན། གསོད་
པ་དང༌། གནོད་སེམས་དང་། ཚིག་རྩུབ་པོ་གསུམ་ཞེ་སྡང་གིས་ནི་མཐར་ཕྱིན་པར་བྱེད།
འདོད་པས་ལོག་པར་གཡེམ་པ། བརྣབ་སེམས། ། མ་བྱིན་ལེན་གསུམ་འདོད་ཆགས་
ཀྱིས་ནི་རྫོགས་པར་བྱེད། ལོག་པར་ལྟ་བ་གཏི་མུག་གིས་རྫོགས་པར་བྱེད་དེ། ཆེར་
རྨོངས་པ་ལས་ལོག་ལྟ་འབྱུང་བའི་ཕྱིར། ལྷག་མ་རྫུན། ཕྲ་མ། ངག་ཀྱལ་གསུམ་
དུག་གསུམ་གྱིས་རྫོགས་པར་འདོད་དེ། འདོད་ཆགས་ཀྱིས་ཀུན་ནས་བསླངས་བ་འདོད་
ཆགས་ཀྱིས་རྫོགས་པར་བྱེད་པ་ལྟ་བུའོ། །འོ་ན། ཆ་བཞི་པོ་དེ་དག་གི་གཞི་གང་ཞེ་ན།
ཆ་དང་པོའི་གཞི་ནི་སེམས་ཅན་ཡིན་ཏེ། གསོད་པ་ནི་སེམས་ཅན་གྱི་སྲོག་གཅོད་པ་དང་།
གནོད་སེམས་སེམས་ཅན་ལ་སྡང་བ། ཚིག་རྩུབ་པོ་ནི་མི་སྙན་པ། ཞེས་འབྱུང་བའི་ཕྱིར།
ཆ་གཉིས་པའི་གཞི་ནི་ལོངས་སྤྱོད་ཡིན་ཏེ། སེམས་ཅན་གྱི་ནང་གི་རེག་བྱ་ལ་ལོངས་སྤྱོད་
པ་ལས་བྱུང་བ་དང༌། དེ་ལ་བདག་ཏུ་གཟུང་བའི་དབང་གིས་བྱུང་བའི་ཕྱིར། ཆ་གསུམ་

པའི་གཞི་ནི་མིང་དང་གཟུགས་ཡིན་ཏེ། མིང་གཟུགས་ཀྱིས་བསྡུས་པའི་དགེ་མི་དགེ་མེད་
པར་ལྟ་བ་ལས་བྱུང་བའི་ཕྱིར། ཆ་བཞི་པའི་གཞི་ནི་མིང་ཡིན་ཏེ། རྫུན་ཚིག་སོགས་
མིང་ལ་བརྟེན་ནས་འབྱུང་བའི་ཕྱིར། ཕ་རོལ་པོའི་འཆི་ངེས་པའི་མཚོན་བསྣུན་ནས་གསོད་
བྱེད་དེ་གསད་བྱའི་སྔར་ཤི་བ་དང༌། མཉམ་དུ་ཤི་བ་ལ་ལས་ལམ་གྱི་དངོས་གཞི་འབྱུང་
ངམ་མི་འབྱུང་ཞེ་ན། དེ་ལ་དེ་འབྱུང་བ་མེད་དེ། གསད་བྱ་མ་ཤི་བར་དེ་མི་འབྱུང༌། གསད་
བྱ་དང་མཉམ་དུ་ཤི་ན་ལུས་གཞན་སྐྱེས་ཤིང་། དེས་ཕ་རོལ་པོ་གསོད་པའི་སྦྱོར་བ་མ་བྱས་
པའི་ཕྱིར། དམག་ལ་སོགས་པ་བྱས་ནས་གཅིག་གིས་ཕ་རོལ་པོ་བསད་ན། གཅིག་པོ་
དེ་ཁོ་ན་ལ་ལས་ལམ་འབྱུང་ངམ་ཞེ་ན། མ་ཡིན་ཏེ། དམག་ལ་སོགས་པར་གསོད་པའི་
དོན་གཅིག་ལ་ཞུགས་པའི་ཕྱིར་ཐམས་ཅད་གསོད་པར་བྱེད་པ་པོ་བཞིན་དུ་ལས་ལམ་དང་
ལྡན་པ་ཡིན་པའི་ཕྱིར། །
གཉིས་པ་སོ་སོའི་མཚན་ཉིད་ལ་གསུམ། རྩ་བ་བཞི། ཐ་སྙད་བཞི། ཡན་ལག་
དྲུག་བཤད་པའོ། །
དང་པོ་ནི། མི་དགེ་བ་བཅུ་སོ་སོའི་ངོ་བོ་གང་ཞེ་ན། སྲོག་གཅོད་པ་ནི་བསམས་
བཞིན་དུ་མ་ནོར་བར་ནི་གཞན་གསད་པའོ། །བསམས་བཞིན་དུ་ཞེས་པས་མ་བསམས་པར་
ཤི་བ་ལ་ཉེས་པ་མེད་པར་བསྟན། མ་ནོར་བར་ཞེས་པས་ལྷ་སྦྱིན་ལྟ་བུ་གསོད་པའི་སྦྱོར་བ་
བྱས་ནས། གཞན་མཆོད་སྦྱིན་དང་ནོར་ནས་མཆོད་སྦྱིན་བསད་ཀྱང་ལས་ལམ་གྱི་དངོས་
གཞི་མི་འབྱུང་བར་བསྟན། གཞན་ཞེས་པས་རང་བསད་པ་ལ་ལས་ལམ་གྱི་དངོས་གཞི་མི་
འབྱུང་བར་བསྟན་ཏོ། །མ་བྱིན་པར་ལེན་པ་ནི་བསམས་བཞིན་དུ་མ་ནོར་བར་གཞན་གྱི་ནོར་
མཐུ་དབང་ཆེ་དང་འཇབ་བུས་མ་ཚོར་བར་བདག་གིར་བྱེད་པའོ། །བསམས་བཞིན་དུ་མ་ནོར་
བར་བགྲོད་པར་བྱ་བ་མིན་པར་འགྲོ་བར་འདོད་པའི་སྒོ་ནས་འདོད་པས་ལོག་པར་གཡེམ་
པར་འགྱུར་བ་རྣམ་པ་བཞི་ཡོད་དེ། གཞན་གྱིས་བདག་ཏུ་བཟུང་བའི་ཆུང་མ་དང་། དེ་
མིན་ཡང་རང་གི་མ་དང་། སྲིང་མོ་དང་། ཕ་མ་བདུན་འརྒྱུད་ཚུན་ཆད་དུ་འབྲེལ་བའི་ཉེ་
དུ་མོ་དང་། རང་གི་ཆུང་མ་ཡིན་ཡང་ཡན་ལག་མ་ཡིན་པ་ཁ་དང་བཤང་ལམ་དང་། ཡུལ་མ་
ཡིན་པ་སྣང་བ་དང་བཅས་པ་དང་། མཆོད་རྟེན་དང་གཙུག་ལག་ཁང་གི་དྲུང་དུ་དང་། དུས་
མ་ཡིན་པ་ནུ་ཞོ་འཐུང་བ་དང་། སྦྲུམ་པ་དང་། བསྙེན་གནས་ལ་གནས་པའི་ཚེ་སྤྱད་ན་

ལོག་གཡེམ་དུ་འགྱུར་བའི་ཕྱིར། བརྫུན་ཚིག་ནི་བསམས་བཞིན་དུ་མ་ནོར་བར་འདུ་ཤེས་
གཞན་དུ་བསྒྱུར་ནས་སྨྲས་པའི་ཚིག་གི་དོན་ཕ་རོལ་པོས་མངོན་པར་གོ་བའོ། །
གཉིས་པ་ཐ་སྙད་བཞི་ནི། མདོ་ལས། མཐོང་བ་དང་། ཐོས་པ་དང་། རྣམ་
པར་ཤེས་པ་དང་། རྟོགས་པ་བཞི་ལ་མ་མཐོང་ཞེས་སོགས་བཞི་དང་། མ་མཐོང་ཞེས་སོགས་
བཞི་ལ་མཐོང་ཞེས་སོགས་བཞི་སྟེ་བྱིས་པའི་ཐ་སྙད་བརྒྱད་དང་། མཐོང་བ་ལ་མཐོང་ཞེས་
སོགས་བཞི་དང་། མ་མཐོང་བ་ལ་མ་མཐོང་ཞེས་སོགས་བཞི་སྟེ་འཕགས་པའི་ཐ་སྙད་བརྒྱད་
གསུངས་ན། མཐོང་བ་དང་ཐོས་པ་སོགས་བཞི་པོ་གང་ཡིན་ཞེ་ན། མིག་གི་རྣམ་པར་
ཤེས་པ་དང༌། རྣ་བའི་རྣམ་པར་ཤེས་པ་དང་། ཡིད་ཀྱི་རྣམ་པར་ཤེས་པ་དང༌། སྣ་ལྕེ་
ལུས་གསུམ་གྱིས་ཉམས་སུ་མྱོང་བ་གང་ཡིན་པ་དེ། རིམ་པ་བཞིན་དུ་མཐོང་བ་དང་། ཐོས་
པ་དང་། རྣམ་པར་ཤེས་པ་དང་། རྟོགས་པ་ཡིན་པར་བཤད་དོ། །
གསུམ་པ་ཡན་ལག་དྲུག་བཤད་པ་ནི། ཕྲུ་མ་ནི་བསམས་བཞིན་དུ་མ་ནོར་བར་ཕ་རོལ་
པོ་མཛའ་བ་དབྱེ་བའི་ཕྱིར་ཉོན་མོངས་པ་ཅན་གྱི་སེམས་ཀྱི་ཚིག་དོན་ཕ་རོལ་པོས་གོ་བའོ། །
ཚིག་རྩུབ་པོ་ནི་བསམས་བཞིན་དུ་མ་ནོར་བར་མི་སྙན་པའི་ཚིག་གི་དོན་ཕ་རོལ་པོས་གོ་བའོ།།
ཉོན་མོངས་པ་ཅན་གྱི་ཚིག་ཀུན་ངག་ཀྱལ་བ་ཉིད་ཡིན་ནོ། །སྡེ་པ་གཞན་ནི་གསུམ་པོ་དེ་
ལས་གཞན་པའི་ཉོན་མོངས་ཅན་གྱི་ཚིག་ངག་ཀྱལ་བ་ཉིད་ཡིན་ཏེ། དཔེར་ན། དགེ་སློང་
ལོག་པས་འཚོ་བ་ཁ་གསག་བྱེད་པ་དང་། ཆགས་པས་ཀུན་ནས་བསླངས་ནས་གླུ་ལེན་པ་
དང༌། ཟློས་གར་མཁན་ཟློས་གར་བྱེད་པའི་གནས་སྐབས་སུ་གཞན་མགུ་བའི་ཕྱིར་གཏམ་
རྒྱུད་སྨྲ་བ་དང་། ཕྱི་རོལ་པའི་བསྟན་བཅོས་ངན་པ་ལ་ཆགས་ནས་འདོན་པ་བཞིན་ནོ། །
བརྣབ་སེམས་ནི་ལོག་པ་སྟེ་མི་རིགས་པས་གཞན་གྱི་ནོར་ལ་ཆགས་ནས་བདག་གིར་
བྱེད་འདོད་པའོ། །གནོད་སེམས་ནི་སེམས་ཅན་ལ་སྡང་བའི་རྣམ་པར་ཞུགས་པས་གནོད་
པ་བྱེད་འདོད་པའོ། །དགེ་བ་དང་མི་དགེ་བ་མེད་པར་ལྟ་བ་ནི་ལོག་པར་ལྟ་བ་ཡིན་ནོ། །
གསུམ་པ་ལས་ལམ་གྱི་སྒྲ་དོན་ནི། བཅུ་པོ་འདི་ལ་ཅིའི་ཕྱིར་ལས་ཀྱི་ལམ་ཞེས་བྱ་
ཞེ་ན། ཡིད་ཀྱི་གསུམ་ནི་ལས་སེམས་པ་འཇུག་པའི་ལམ་ཡིན་པ་དང་། ལུས་ངག་གི་
བདུན་ནི་ལས་ཀྱང་ཡིན་ལ། སེམས་པ་འཇུག་པའི་ལམ་ཡང་ཡིན་པས་ན་ལས་ཀྱི་ལམ་ཞེས་
བྱའོ། །

བཞི་པ་དགེ་རྩ་གཅོད་པ་དང་མཚམས་སྦྱོར་ཚུལ་ནི། མི་དགེ་བ་གང་གིས་དགེ་རྩ་
གཅོད་ཅེ་ན། ལས་འབྲས་མེད་པར་ལྟ་བས་དགེ་བའི་རྩ་བ་གཅོད་པར་བྱེད་དོ། །ཇི་ལྟ་
བུ་ཞེ་ན། འདོད་པར་གཏོགས་པའི་དགེ་རྩ་གཅོད་ཀྱི། གཟུགས་གཟུགས་མེད་ཀྱི་དགེ་
རྩ་མི་གཅོད་དེ། དེའི་རྒྱུད་ལ་དེ་མེད་པའི་ཕྱིར། འདོད་པར་གཏོགས་པའི་ཡང་སྐྱེས་
ནས་ཐོབ་པ་རྣམས་གཅོད་ཀྱི་སྦྱོར་བྱུང་མི་གཅོད་དེ། ལོག་ལྟ་ཆུང་ངུའི་ཆུང་ངུ་སྐྱེས་པའི་
གནས་སྐབས་སུ། དེའི་ཐོབ་པ་ཆུང་ནས་ཉམས་ཏེ་མེད་པའི་ཕྱིར། ། ལོག་ལྟའང་རྒྱུ་དང་
འབྲས་བུ་ལ་སྐུར་བ་འདེབས་པས་གཅོད་ཀྱི། འཕགས་པ་ལ་སྐུར་པ་འདེབས་པས་གཅོད་
པ་མིན་ནོ། །ཟག་མེད་དང་སྐལ་བ་མི་མཉམ་པར་དམིགས་པའི་ལོག་ལྟས་གཅོད་པ་མིན་ཟེར་
ཡང་། སྐལ་བ་མཉམ་མི་མཉམ་ཟག་བཅས་དང་ཟག་མེད་ལ་དམིགས་པའི་ལོག་ལྟ་ཀུན་
གྱིས་གཅོད་པར་བྱེད། ཇི་ལྟར་ན། ཁ་ཅིག །མཐོང་ལམ་གྱིས་མཐོང་སྤང་སྤོང་བ་ལྟར་
ཅིག་ཅར་གཅོད་ཟེར་ཡང་། སྒོམ་སྤང་སྤོང་བ་ལྟར་རིམ་གྱིས་གཅོད་པར་བྱེད་དོ། །རྟེན་
གང་ལ་གཅོད་ཅེ་ན། གླིང་གསུམ་གྱི་མིའི་ནང་དུ་གཅོད་ཀྱི། གཞན་རྣམས་སུ་མི་གཅོད་
དེ། ངན་སོང་བ་རྣམས་ཤེས་རབ་ཉོན་མོངས་པ་ཅན་མི་བརྟན་པའི་ཕྱིར་དང༌། བྱང་སྒྲ་
མི་སྙན་པ་སྡིག་པའི་བསམ་པ་མི་བརྟན་པའི་ཕྱིར་དང་། འདོད་གཟུགས་ཀྱི་ལྷ་ནི་གནས་གསུམ་
མངོན་དུ་གྱུར་པ་ཡིན་པས་སྐྱེས་མ་ཐག་ཏུ་ལས་འབྲས་མངོན་དུ་གྱུར་པའི་ཕྱིར། མིའམ་སྐྱེས་པ་
དང་བུད་མེད་ཀྱིས་གཅོད་ཀྱི། ཟ་མ་དང་མ་ནིང་གིས་མི་གཅོད་དེ། སྡིག་པའི་བསམ་པ་
མི་བརྟན་པའི་ཕྱིར། མི་ལ་ལྟ་བ་སྤྱོད་པ་དང་སྲེད་པ་སྤྱད་པ་གཉིས་ཀྱི་ནང་ནས་སྔ་མ་དེ་ལ་
གཅོད་པར་བྱེད་དེ། ཤེར་རབ་ཉོན་མོངས་པ་ཅན་བརྟན་པའི་ཕྱིར། དགེ་རྩ་ཆད་པ་དེའི་
ངོ་བོ་ནི་དགེ་རྩ་དང་མི་ལྡན་པའོ། །འོ་ན། དགེ་རྩ་ཆད་པ་དེ་གང་གིས་མཚམས་སྦྱོར་བར་
བྱེད་ཅེ་ན། ། མཚམས་ནི་ལས་ཡོད་དམ་སྙམ་པའི་ཐེ་ཚོམ་དང་། ཡོད་པར་ངེས་པའི་ཡང་
དག་པའི་ལྟ་བས་མཚམས་སྦྱོར་བར་བྱེད། དགེ་རྩ་ཆད་པ་དེ་ཚེ་འདི་ལ་མཚམས་སྦྱོར་བར་
ངེས་སམ་ཞེ་ན། མཚམས་མེད་བྱེད་པའི་ཚེ་འདི་ལ་སྦྱོར་བ་མིན་ནོ། །དུས་ནམ་གྱི་ཚེ་སྦྱོར་
ཞེ་ན། སྔོན་རྒྱུའི་སྟོབས་ཀྱིས་དགེ་རྩ་ཆད་ན་དམྱལ་བ་ནས་འཆི་འཕོ་བའི་ཚེ་སྦྱོར། རྐྱེན་གྱི་
སྟོབས་ཀྱིས་དགེ་རྩ་ཆད་ན་དམྱལ་བར་སྐྱེས་པའི་ཚེ་མཚམས་སྦྱོར་བ་ཡིན་ནོ། །
ལྔ་པ་སེམས་པ་ལས་ལམ་དུ་དང་ལྷན་ཅིག་འབྱུང་བ་ནི། ལས་ལམ་དུ་དང་སེམས་

པ་ལྷན་ཅིག་ཏུ་འབྱུང་ཞེ་ན། མི་དགེ་བ་གཅིག་ནས་བརྒྱད་ཀྱི་བར་དག་དང་སེམས་པ་ཅིག་
ཅར་ལྷན་ཅིག་འབྱུང་གི དགུ་དང་བཅུ་དང་ལྷན་ཅིག་འབྱུང་བ་མེད་དེ། ཡིད་ཀྱི་གསུམ་
ཅིག་ཅར་མི་འབྱུང་བའི་ཕྱིར། མི་དགེ་བ་གཅིག་དང་སེམས་པ་ལྷན་ཅིག་འབྱུང་བ་ནི་ཡིད་
ཀྱི་གསུམ་གང་རུང་ལ་གནས་པའོ། །གཉིས་དང་ལྷན་ཅིག་འབྱུང་བ་ནི་བརྣབ་སེམས་ལ་གནས་
ནས་མ་བྱིན་པར་ལེན་པ་ལྟ་བུའོ། །གསུམ་དང་ལྷན་ཅིག་འབྱུང་བ་ནི་གནོད་སེམས་ཀྱིས་
སྲོག་ཆགས་བསད་ནས་འཕྲོག་པ་ལྟ་བུའོ། །བཞི་དང་ལྷན་ཅིག་འབྱུང་བ་ནི་གནོད་སེམས་
ཀྱིས་ཕ་རོལ་དབྱེ་བའི་ཕྱིར་རྫུན་ཚིག་སྨྲ་བ་ལྟ་བུའོ། །ལྔ་དང་། དྲུག་དང་། བདུན་དང་
ལྷན་ཅིག་འབྱུང་བ་ནི་རང་ཡིད་ཀྱི་གསུམ་གང་རུང་ལ་གནས་ནས་གཞན་བཞི་དང༌། ལྔ་དང་།
དྲུག་བཅོལ་བས་འགྲུབ་པ་ལྟ་བུའོ། །བརྒྱད་དང་ལྷན་ཅིག་འབྱུང་བ་ནི་རང་ཉིད་བརྣབ་སེམས་
དང་ལྡན་ཞིང་ལོག་གཡེམ་ལ་གནས་ནས་གཞན་དྲུག་བཅོལ་བས་འགྲུབ་པ་ལྟ་བུའོ། །དགེ་
བ་གཅིག་ནས་བཅུའི་བར་དག་དང་སེམས་པ་ལྷན་ཅིག་འབྱུང༌། འོན་ཀྱང་གཅིག་དང༌།
བརྒྱད་དང་། ལྟ་དང་ལྷན་ཅིག་འབྱུང་བ་ནི་ཡོད་པ་མིན་ནོ། །གཅིག་དང་ལྷན་ཅིག་འབྱུང་
བ་མེད་དེ། བརྣབ་སེམས་མེད་པ་དང་གནོད་སེམས་མེད་པ་གཉིས་ཕན་ཚུལ་འབྲལ་མི་
ཤེས་པའི་ཕྱིར། གཉིས་དང་ལྷན་ཅིག་འབྱུང་བ་ནི་ཡིད་ཀྱི་བརྣབ་གནོད་མེད་པ་གང་རུང་ལ་
གནས་པ་ལྟ་བུའོ། །གསུམ་དང་ལྷན་ཅིག་འབྱུང་བ་ནི་ཡིད་ཤེས་དགེ་བ་ཡང་དག་ལྟ་བ་ལ་
གནས་ན་བརྣབ་གནོད་མེད་པའང་ཡོད་པ་ལྟ་བུའོ། །བཞི་དང་ལྷན་ཅིག་འབྱུང་བ་ནི་དུས་ཀྱི་
ཀུན་སློང་ལུང་མ་བསྟན་ལ་གནས་ནས་དགེ་ཚུལ་གྱི་སྡོམ་པ་ལེན་པ་ན་ལུས་ཀྱི་གསུམ་དང་རྫུན་
སྤོང་བ་ཡོད་པ་ལྟ་བུའོ། །ལྔ་དང་ནི་མེད་དེ་སེམས་དགེ་བར་གནས་ནས་སྡོམ་པ་དེ་ལེན་
ནའང་དྲུག་གམ་བདུན་དུ་ཐལ་བའི་ཕྱིར་རོ། །དྲུག་དང་ལྷན་ཅིག་འབྱུང་བ་ནི་དུས་ཀྱི་ཀུན་
སློང་དབང་ཤེས་དགེ་བ་ལ་གནས་ནས་དགེ་ཚུལ་གྱི་སྡོམ་པ་ལེན་པ་ན་བརྣབ་གནོད་མེད་དང་
ལུས་ངག་གི་བཞི་སྤོང་བ་ཡོད་པ་ལྟ་བུའོ། །བདུན་དང་ལྷན་ཅིག་འབྱུང་བ་ནི་དུས་ཀྱི་ཀུན་
སློང་ལུང་མ་བསྟན་ལ་གནས་ནས་དགེ་སློང་གི་སྡོམ་པ་ལེན་པ་ན་ལུས་ངག་གི་བདུན་སྤོང་བ་
ཡོད་པ་ལྟ་བུའོ། །བརྒྱད་དང་ནི་མེད་དེ། མི་དགེ་བས་དེ་ལེན་ན་བདུན་དང་། དབང་
ཡིད་དགེ་བས་ལེན་ན་དགུའམ་བཅུའོ། །དགུ་དང་ལྷན་ཅིག་འབྱུང་བ་ནི་དུས་ཀྱི་ཀུན་སློང་
དབང་ཤེས་དགེ་བ་ལ་གནས་ནས་དགེ་སློང་གི་སྡོམ་པ་ལེན་པ་ལྟ་བུའོ། །བཅུ་དང་ལྷན་ཅིག་

འབྱུང་བ་ནི་ཡིད་ཤེས་དགེ་བ་ལ་གནས་ནས་དགེ་སློང་གི་སྡོམ་པ་ལེན་པ་ལྟ་བུའོ། །དེའང་
སྡོམ་པའི་དབང་དུ་བྱས་ཀྱི། བར་མས་བསྡུས་པ་ནི་གཅིག་དང་། ལྔ་དང༌། ། བརྒྱད་
དང་ལྷན་ཅིག་འབྱུང་བ་ཡོད་དོ།། །།
དྲུག་པ་ཁམས་དང་འགྲོ་བ་གང་ན་ལས་ལམ་དུ་ཡོད་པ་ནི། ཁམས་དང་འགྲོ་བ་གང་
ན་ལས་ལམ་དུ་ཡོད་ཅེ་ན། དམྱལ་བ་ན་ནི་ངག་ཀྱལ་པ་དང་། ཚིག་རྩུབ། གནོད་
སེམས་རྣམས་མངོན་གྱུར་དང་ལྡན་པ་རྣམ་པ་གཉིས་ཀའི་སྒོ་ནས་ཡོད་དེ། སྨྲེ་སྔགས་འདོན་
པ་དང་། རྒྱད་བཀག་བྱེད་པ་དང་། ཕན་ཚུན་ཞེ་འགྲས་པ་ཡོད་པའི་ཕྱིར། བརྣབ་
སེམས་དང་ལོག་ལྟ་ལྡན་པས་ཡོད་ཀྱི། མངོན་གྱུར་དུ་མེད་དེ། ཆགས་བྱའི་རྫས་མེད་ཅིང་།
ལས་འབྲས་མངོན་དུ་གྱུར་པའི་ཕྱིར། སྲོག་གཅོད་མེད་དེ། ལས་མ་ཟད་ན་བསད་ཀྱང་
མི་འཆི་བའི་ཕྱིར། མ་བྱིན་ལེན་དང་ལོག་གཡེམ་མེད་དེ། རྫས་དང་བུད་མེད་བདག་གིར་
བཟུང་བ་མེད་པའི་ཕྱིར། རྫུན་མེད་དེ། དགོས་པ་མི་འགྲུབ་པའི་ཕྱིར། ཕ་མ་མེད་
དེ། ཕན་ཚུན་བྱེ་ཟིན་པའི་ཕྱིར། བྱང་སྒྲ་མི་སྙན་ན་ཡིད་ཀྱི་གསུམ་ལྡན་པས་ཡོད་ཀྱི།
མངོན་གྱུར་དུ་མེད་དེ། ཆགས་བྱའི་རྫས་དང་བུད་མེད་བདག་གིར་གཟུང་བ་མེད་པའི་ཕྱིར་
དང༌། ཀུན་ནས་མནར་སེམས་པའི་དངོས་པོ་མེད་དེ། རྒྱུད་འཇམ་པའི་ཕྱིར། སྲོག་
གཅོད་མེད་དེ། ཚེ་ལོ་སྟོང་ཐུབ་པར་ངེས་པའི་ཕྱིར། མ་བྱིན་ལེན་དང་ལོག་གཡེམ་མེད་
དེ། རྟགས་སྔ་མ་དེའི་ཕྱིར། རྫུན་མེད་དེ། དགོས་པ་མི་འགྲུབ་པའི་ཕྱིར། ཕྲ་མ་
དང་ཚིག་རྩུབ་མེད་དེ། རྒྱུད་འཇམ་པའི་ཕྱིར། དེ་ན་བདུན་པ་ངག་ཀྱལ་དངོས་སུ་ཡང་
ཡོད་དེ། ཆགས་པས་ཀུན་ནས་བསླངས་པའི་གླུ་ལེན་པ་ཡོད་པའི་ཕྱིར། དམྱལ་བ་དང་
སྒྲ་མི་སྙན་མ་གཏོགས་པའི་འདོད་པའི་ཁམས་གཞན་ན་མི་དགེ་བ་བཅུ་ག་ཡོད་དོ། །ལྷ་ལ་
སྲོག་གཅོད་ཇི་ལྟར་ཡོད་ཅེ་ན། ཡོད་དེ། ནང་མི་གསོད་ཀྱང་འགྲོ་བ་གཞན་གསོད་པ་ཡོད་
པའི་ཕྱིར་དང་། ཡང་ན་ལྷའི་མགོ་དང་རྐེད་པ་ཆད་ན་འཆི་བར་བཤད་པའི་ཕྱིར། ཡིད་ཀྱི་དགེ་
བ་གསུམ་ནི་འགྲོ་བ་ཐམས་ཅད་ན་རྙེད་པ་དང་མངོན་དུ་གྱུར་པའི་སྒོ་ནས་ཡོད། གཟུགས་
མེད་དུ་སྐྱེས་པའི་འཕགས་པ་ལ་ཟག་མེད་ཀྱི་སྡོམ་པས་བསྡུས་པའི་སྤོང་བ་བདུན་རྙེད་པས་ཡོད་
ཅིང་། མངོན་གྱུར་དུ་མེད་ལ། འདུ་ཤེས་མེད་པའི་སེམས་ཅན་ལ་བསམ་གཏན་གྱི་སྡོམ་
པས་བསྡུས་པའི་སྤོང་བ་བདུན་རྙེད་པས་ཡོད་ཀྱི། མངོན་གྱུར་དུ་མེད་དོ། །དེ་གཉིས་

ལས་ལྷག་མར་བྱས་པའི་ཁམས་དང་འགྲོ་བ་གཞན་ན་ལུས་ངག་གི་བདུན་མངོན་དུ་གྱུར་པའི་
སྒོ་ནས་ཀྱང་ཡོད་དེ། ལྷ་དང་མི་ལ་སྡོམ་པས་བསྡུས་པ་ཡོད། དུད་འགྲོ་དང་ཡི་དྭགས་ལ་
བར་མས་བསྡུས་པ་ཡོད་པའི་ཕྱིར། འོན་ཀྱང་དམྱལ་བཅས་སྒྲ་མི་སྙན་ནི་མ་གཏོགས་ཏེ།
སྡོམ་པ་ཡང་དག་པར་ལེན་པ་དང་། ཏིང་ངེ་འཛིན་མེད་པའི་ཕྱིར།
བདུན་པ་ལས་ལམ་གྱི་འབྲས་བུ་ནི། མི་དགེ་བའི་ལས་ལམ་ཐམས་ཅད་ཀྱིས་བདག་
པོའི་འབྲས་བུ་དང་། རྒྱུ་མཐུན་གྱི་འབྲས་བུ་དང༌། རྣམ་སྨིན་གྱི་འབྲས་བུ་གསུམ་གསུམ་
འབྱིན་པར་འདོད་དེ། མི་དགེ་བ་བཅུ་ཆར་སྤྱད་པའི་རྣམ་སྨིན་ལས་དམྱལ་བ་དང་། འབྲིང་
དུ་སྤྱད་པ་ལས་དུད་འགྲོ་དང་། ཆུང་ངུ་སྤྱད་པ་ལས་ཡི་དྭགས་སུ་སྐྱེ། རྒྱུ་མཐུན་གྱི་འབྲས་བུ་
སྲོག་བཅད་པས་ཚེ་ཐུང་བ་དང་། མ་བྱིན་པར་བླངས་པས་ལོངས་སྤྱོད་ཀྱིས་ཕོངས་པ་དང་།
མི་ཚངས་པར་སྤྱད་པས་ཆུང་མ་འགྲན་ཟླ་དང་བཅས་པ་དང་། ཚིག་རྩུབ་ཀྱིས་སྐུར་པ་མང་
བ་ལ་སོགས་པ་དང་། སྲོག་གཅོད་ཀྱིས་བདག་པོའི་འབྲས་བུ་ཕྱི་རོལ་གྱི་ཡུལ་གཟི་བརྗིད་
ཆུང་བ་དང་། མ་བྱིན་ལེན་གྱིས་ཡུལ་གནོད་པ་མང་བ་སོགས་སུ་སྐྱེ་བའི་ཕྱིར། ལས་
ཐམས་ཅད་ཀྱིས་འབྲས་བུ་གསུམ་གསུམ་འབྱིན་པའི་རྒྱུ་མཚན་ཅི་ཡིན་ཞེ་ན། སྲོག་གཅོད་
ལྟ་བུའི་སྦྱོར་བས་ཕ་རོལ་པོ་སྡུག་བསྔལ་བར་བྱས་པའི་ཕྱིར་དང་། དངོས་གཞི་ལ་བསད་པའི་
ཕྱིར་དང་། མཇུག་གཟི་བྱིན་མེད་པར་བྱས་པའི་ཕྱིར་ན་འབྲས་བུ་རྣམ་པ་གསུམ་གསུམ་
འབྱིན་ནོ། །
གཉིས་པ་ལོག་འཚོ་ལོགས་སུ་སྟོན་པའི་རྒྱུ་མཚན་ནི། མདོ་ལས། ལོག་པའི་ལས་
ཀྱི་མཐའ་དང་། ལོག་པའི་ངག་དང་། ལོག་པའི་འཚོ་བ་ཞེས་གསུངས་ན། དེ་སྔ་མ་
གཉིས་ལས་གཞན་པའི་ལོག་འཚོ་དེ་གང་ཞེ་ན། དེ་མེད་དེ། འདོད་ཆགས་ལས་སྐྱེས་
པའི་ལུས་དང་ངག་གི་ལས་ནི་ལོག་འཚོ་སོགས་གསུམ་ག་ཡིན་པའི་ཕྱིར། འོ་ན། དེ་གཉིས་
ལ་ལོག་འཚོས་ཁྱབ་བམ་ཞེ་ན། མ་ཡིན་ཏེ། ། ཞེ་སྡང་དང་གཏི་མུག་ལས་སྐྱེས་པའི་ལུས་
དང་ངག་གི་ལས་ནི་ལོག་པའི་ལས་ཀྱི་མཐའ་དང་ལོག་པའི་ངག་ཁོ་ན་ཡིན་གྱི། ལོག་འཚོ་
མ་ཡིན་པའི་ཕྱིར། འོ་ན། དེ་ལས་གཞན་པའི་ལོག་འཚོ་མེད་ན། དེ་ལོགས་སུ་སྟོན་
པའི་རྒྱུ་མཚན་ཅི་ཡིན་ཞེ་ན། དེའི་རྒྱུ་མཚན་ཡོད་དེ། ལོག་འཚོ་དེ་སྦྱང་དཀའ་བའམ་འདག་
དཀའ་བ་དེ་ཤེས་པའི་ཆེད་ཡིན་པའི་ཕྱིར་ཏེ། དགའ་བའི་རྣམ་པས་འཇུག་པས་སེམས་རྒྱུད་

ལ་འབྲལ་བར་དཀའ་བའི་ཕྱིར་དང་། དགེ་འདུན་གྱི་འཚོ་བ་གཞན་ལ་རག་ལས་པའི་ཕྱིར་
ལོགས་ཤིག་ཏུ་བསྟན་ཏོ། གལ་ཏེ་འཚོ་བའི་ཡོ་བྱད་ལ་ཆགས་པས་ཀུན་ནས་བསླངས་པའི་
ལུས་ངག་གི་ལས་ལོག་འཚོ་ཡིན་གྱི། དགའ་བའི་ཕྱིར་གླུ་ལེན་པ་ལ་སོགས་པ་ཆགས་པས་
ཀུན་ནས་བསླངས་པའི་ལུས་ངག་གི་ལས་ལོག་འཚོ་མིན་ནོ་ཞེ་ན། དེ་མིན་ཏེ། ཚུལ་ཁྲིམས་
ཀྱི་ཕུང་པོའི་མདོ་དང་འགལ་བའི་ཕྱིར་ཏེ། མདོ་ལས་དགེ་སློང་དད་པས་བྱིན་པ་ལོངས་སྤྱད་
ནས་གླང་པོ་ཆེ་འཐབ་པ་ལ་སོགས་པ་ལ་བལྟས་ལོག་འཚོར་གསུངས་པའི་ཕྱིར། དེ་
གསུམ་པ་ལས་གང་འབྲས་བུ་དུ་དང་བཅས་པ་ནི། འོ་ན། ལས་གང་འབྲས་བུ་
དུ་དང་བཅས་པ་ཡིན་ཞེ་ན། དྲིར་བཅས་སྤོང་བའི་ལམ་འཇིག་རྟེན་པའི་སྒོམ་ལམ་བར་ཆད་
མེད་ལམ་དག་གི་ལས་ནི་ལྔའི་འབྲས་བུར་བཅས་ཏེ། ཟག་བཅས་དགེ་བ་ཡིན་པས་རྣམ་
སྨིན་གྱི་འབྲས་བུ་དང་བཅས། དེའི་སྟོབས་ཀྱིས་སྤང་བྱ་སྤངས་ཐོབ་དང་རྣམ་གྲོལ་ལམ་
སོགས་ཅིག་ཅར་འབྱུང་བ་དང་། རྗེས་ཐོག་དེ་མ་ཐག་ཏུ་སྐྱེས་པ་སྐྱེས་བུའི་བྱེད་འབྲས་དང་།
དེའི་སྔོན་བྱུང་བ་མིན་པའི་འདུས་བྱས་ནི་བདག་པོའི་འབྲས་བུ་དང་། རིགས་འདྲ་ཕྱི་མ་རྣམས་
ནི་རྒྱུ་མཐུན་གྱི་འབྲས་བུ་དང་། བར་ཆད་མེད་ལམ་ཡིན་པས་འོག་སའི་ཉོན་མོངས་བྲལ་བའི་
འབྲས་བུ་བཅས་པ་ཡིན་པའི་ཕྱིར། དྲི་མེད་སྤོང་ལམ་ནི་བཞིའི་འབྲས་བུ་དང་བཅས་ཏེ།
རྣམ་སྨིན་མི་རུང་བའི་ཕྱིར། ཟག་བཅས་སྤོང་ལམ་ལས་གཞན་པའི་དགེ་བའི་ལས་དང་མི་
དགེ་བ་གང་ཡིན་པ་དེའང་བཞིའི་འབྲས་བུར་བཅས་ཏེ། བྲལ་འབྲས་མི་སྲིད་པའི་ཕྱིར།
ཟག་པ་མེད་པའི་སྤོང་ལམ་གྱི་ལྷག་མ་སྦྱོར་བ་དང༌། རྣམ་གྲོལ་དང་། ཁྱད་པར་གྱི་ལམ་
དང༌། དགེ་མི་དགེར་ལུང་བསྟན་པ་མིན་པ་བསྒྲིབས་པ་དང༌། མ་སྒྲིབས་པའི་ལས་གང་
ཡིན་པ་ནི་རྣམ་བྲལ་མ་གཏོགས་པ་གསུམ་གྱིས་འབྲས་བུ་དང་བཅས་སོ། །དགེ་བའི་འབྲས་བུ་
དགེ་བ་ལ་ནི་རྣམ་སྨིན་གྱི་རྒྱུ་རུང་བ་སྲིད་ཀྱང་། དེའི་འབྲས་བུར་མི་རུང་བས་འབྲས་བུ་བཞི་
དང་བཅས་སོ། །སོགས་པ་དགེ་བས་མི་དགེ་བསྐྱེད་པ་ལ་ནི་འབྲས་བུ་སྐྱེས་བདག་གཉིས་དང༌།
དེ་བཞིན་དགེ་བས་ལུང་མ་བསྟན་སྐྱེད་པ་ལའང་རྣམ་བདག་སྐྱེས་གསུམ་དང་། མི་དགེ་བའི་
འབྲས་བུ་དགེ་བ་ལ་ནི་སྐྱེས་བདག་གཉིས་དང༌། སོགས་སྒྲས་མི་དགེ་བས་མི་དགེ་བསྐྱེད་
པ་ལ་ནི་སྐྱེས་བདག་རྒྱུ་མཐུན་གསུམ་མོ། །མི་དགེ་བས་ལུང་མ་བསྟན་སྐྱེད་པ་ལ་བྲལ་བ་
བོར་བའི་འབྲས་བུ་བཞི་ཡིན་ཏེ། མི་དགེ་བ་ཀུན་འགྲོས་འཇིག་མཐར་གྱི་ལྟ་བའི་བསྒྲིབས་

ལུང་མ་བསྟན་སྐྱེད་པར་ཡོད་པས་སོ། །དེ་དག་རིམ་པ་བཞིན་དུ་གོང་འོག་སྦྱོར་རོ། །ལུང་
དུ་བསྟན་མིན་གྱི་འབྲས་བུ་དགེ་བ་ལ་ནི་སྐྱེས་བདག་གཉིས་སོ། །སོགས་དང་དེ་དག་གི་
སྒྲས་ལུང་མ་བསྟན་གྱི་མི་དགེ་བ་སྐྱེད་པ་ལ་སྐྱེས་བདག་རྒྱུ་གསུམ་མོ། །འདས་པའི་ཆོས་
ཟག་བཅས་ཀྱིས་འདས་མ་འོངས་ད་ལྟར་བྱུང་བ་ཐམས་ཅད་སྐྱེད་པ་ལ་ནི་འབྲས་བུ་བཞི་བཞི་
ཡིན་ཏེ། བྲལ་འབྲས་ཁམས་དང་དུས་ཀྱིས་མ་བསྡུས་པའི་ཕྱིར། བར་མ་ད་ལྟར་བྱུང་བ་
ཡི་ནི་འབྲས་བུ་མ་འོངས་པ་ཡིན་པ་ལའང་བཞི་ཡིན་ཏེ། སྔ་མ་དང་འདྲའོ། །བར་མ་ད་
ལྟར་བྱུང་བས་ད་ལྟར་བྱུང་བ་སྐྱེས་ན་སྐྱེས་བདག་གཉིས་སོ། །ལས་མ་སྐྱེས་པ་ནི་མ་འོངས་
པ་སྟེ། དེའི་འབྲས་བུ་མ་འོངས་པ་ཡིན་ན། རྒྱུ་བྲལ་གཉིས་མ་གཏོགས་པའི་གསུམ་ཡིན་
ནོ། །རང་གི་ས་པའི་ལས་ཀྱིས་རང་གི་ས་པའི་ཆོས་སྐྱེད་ན་འབྲས་བུ་བཞི་ཡིན་ཏེ། བྲལ་
འབྲས་ནི་སས་མ་བསྡུས་པའི་ཕྱིར། གཞན་གྱི་ས་བས་གཞན་སྐྱེད་ན་འབྲས་བུ་གསུམ་བྱེད་
པ་ནི་ཟག་མེད་བསམ་གཏན་དང་པོར་བརྟེན་པས་བསམ་གཏན་གཉིས་པར་བརྟེན་པ་སྐྱེད་པ་
ན་སྐྱེས་བདག་གཉིས་དང་ས་དགུའི་ལམ་ཕན་ཚུན་དུ་རྒྱུ་ཡིན་པས་ན་རྒྱུ་མཐུན་ནོ། །གཉིས་བྱེད་
པ་ནི་ཟག་བཅས་བསམ་གཏན་གཉིས་པས་ཟག་བཅས་བསམ་གཏན་གསུམ་པ་སྐྱེད་ན་ཕན་
ཚུན་རྒྱུ་མཐུན་མེད་དོ། །སློབ་པའི་ལས་ཀྱིས་སློབ་པའི་ཆོས་སྐྱེད་ན་སྐྱེས་བདག་རྒྱུ་གསུམ་མོ། །
ལ་སོགས་པའི་སྒྲས་མི་སློབ་བསྐྱེད་ནའང་དེ་དང་འདྲ། སློབ་པས་སློབ་མི་སློབ་གཉིས་ཀ་མིན་
པའི་ཆོས་སྐྱེད་ན་འབྲས་བུ་རྣམ་རྒྱུ་བོར་བ་རྒྱུ་གསུམ་མོ། །མི་སློབ་པའི་ལས་ཀྱི་འབྲས་བུ་
ནི་སློབ་པའི་ཆོས་དང༌། ལ་སོགས་པ་མི་སློབ་པ་དང༌། དེ་གཉིས་གང་ཡང་མ་ཡིན་པ་
ནི་རིམ་པ་བཞིན་དུ་བདག་འབྲས་གཅིག་དང་། སྐྱེས་བདག་གཉིས་དང་རྒྱུ་མཐུན་ཏེ་གསུམ་
དང༌། སྐྱེས་བདག་གཉིས་ཡིན་ནོ། །དེ་ལས་གཞན་པའི་ལས་ཀྱི་འབྲས་བུ་ནི་སློབ་པ་
དང་། སོགས་པ་མི་སློབ་པ་དང་། དེ་གཉིས་གང་ཡང་མིན་པ་ནི་སྐྱེས་བདག་གཉིས་དང་།
དེ་གཉིས་དང་། ལྟ་དང་བཅས། མཐོང་བས་སྤང་བྱའི་ལས་ཀྱི་འབྲས་བུ་མཐོང་སྤང་དེ་
དང་། ལ་སོགས་པ་སྒོམ་སྤང་དང་། སྤང་བྱ་མིན་པ་ནི་སྐྱེས་བདག་གཉིས་དང་རྣམ་རྒྱུ་
མཐུན་ཏེ་གསུམ་དང་། བྲལ་འབྲས་མ་གཏོགས་པ་བཞི་དང་། བདག་འབྲས་གཅིག་
ཡིན་ནོ། །བསྒོམ་པས་སྤང་བར་བྱ་བའི་ལས་ཀྱི་འབྲས་བུ་མཐོང་སྤང་དང་། སྒོམ་སྤང་
དང༌། སྤང་བྱ་མིན་པ་དེ་དག་ནི་སྐྱེས་བདག་གཉིས་དང༌། བྲལ་འབྲས་མ་གཏོགས་པ་

བཞི་དང་། བྲལ་འབྲས་སྐྱེས་བདག་གཉིས་ཏེ་གསུམ་དང་། སྤང་བྱ་མ་ཡིན་པའི་ལས་
ཀྱི་འབྲས་བུ་མཐོང་སྤང་དང་། སྒོམ་སྤང་དང་། སྤང་བྱ་མིན་པའི་དེ་དག་ནི་བདག་འབྲས་
གཅིག་དང་། སྐྱེས་བདག་གཉིས་དང༌། རྣམ་སྨིན་མ་གཏོགས་པ་བཞིའི་འབྲས་བུར་བཅས་
པ་སྟེ་ཐམས་ཅད་གོ་རིམ་བཞིན་དུ་སྦྱར་བ་ཡིན་ནོ། །
བརྒྱད་པ་རིགས་པ་དང་རིགས་པ་མིན་པས་བསྐྱེད་པའི་ལས་ཀྱི་དབྱེ་བ་ནི། བསྟན་
བཅོས་ལས། རིགས་པ་མིན་པས་བསྐྱེད་པ་དང་། རིགས་པས་བསྐྱེད་པ་དང་། གཉིས་
ཀ་བསྐྱེད་པ་མིན་པའི་ལས་གསུམ་གསུངས་པ་ལས། རིགས་པ་མིན་པས་བསྐྱེད་པའི་ལས་
ནི་ཉོན་མོངས་ཅན་རང་བཞིན་གྱི་ཁ་ན་མ་ཐོ་བ་མི་དགེ་བ་དང་བསྒྲིབས་ལ་ལུང་མ་བསྟན་ཡིན་
ཏེ། ཚུལ་བཞིན་མིན་པའི་ཡིད་ལ་བྱེད་པས་བསྐྱེད་པའི་ཕྱིར། སྔོན་གྱི་སློབ་དཔོན་ཁ་
ཅིག་ནི། དེ་ནི་ལས་ཉོན་མོངས་ཅན་ཁོ་ནར་མ་ཟད་ཀྱི། བཅས་པའི་ཁ་ན་མ་ཐོ་བ་འགྲོ་
བ་དང་། གནས་པ་དང་། བཟའ་བ་དང་། བགོ་བ་ལ་སོགས་པ་འཇིག་རྟེན་ན་གྲགས་
པའི་ཆོ་ག་ལས་ཉམས་ནས་དེ་དང་མི་མཐུན་པར་བྱེད་པའང་རིགས་པ་མིན་པས་བསྐྱེད་པ་ཡིན་
ནོ་ཞེའོ། ། །རིགས་པས་བསྐྱེད་པ་ནི་ལས་དགེ་བ་ཡིན་ནོ། །
དགུ་པ་འཕེན་བྱེད་དང་རྫོགས་བྱེད་ཀྱི་དབྱེ་བ་ནི། ཅི་ལས་གཅིག་གིས་སྐྱེ་བ་གཅིག་ཁོ་
ན་འཕེན་ནམ། འོན་ཏེ་དུ་མ་འཕེན། དེ་བཞིན་དུ་ལས་དུ་མས་སྐྱེ་བ་དུ་མ་ཁོ་ན་འཕེན་
ནམ། འོན་ཏེ་གཅིག་རྐྱང་པ་འཕེན་ཞེ་ན། ལས་གཅིག་གིས་སྐྱེ་བ་གཅིག་འཕེན་གྱི། སྐྱེ་
བ་དུ་མ་འཕེན་པ་མེད་ལ། རིས་མཐུན་དུམ་བུར་འཕེན་དུ་འོང་བས་ན། ལས་དུ་མས་སྐྱེ་
བ་གཅིག་འཕེན་པའང་མེད་དོ། །ལས་གཅིག་གིས་འཕངས་པའི་རིས་མཐུན་པའི་སྐྱེ་བ་དེའི་
ཁྱད་པར་གྱི་ཆོས་ཡོངས་སུ་རྫོགས་པར་བྱེད་པའི་ལས་ནི་དུ་མ་ཡིན་ཏེ། དཔེར་ན། རི་
མོ་མཁན་མཁས་པས་སྐྱ་རིས་རི་ལུ་གཅིག་གིས་བྱས་ནས། གཞན་རྣམས་ཀྱིས་ཚོན་སྣ་ཚོགས་
ཀྱིས་རྫོགས་པར་བྱེད་པ་ལྟར། མིང་མཚུངས་ཀྱང་ཁ་ཅིག་ནི་རྫོགས་བྱེད་དགེ་བས་གཟུགས་
བཟང་བ་དང་། དབང་པོ་ཚང་བ་དང་། ལོངས་སྤྱོད་ཆེ་བ་དང་། ནད་མེད་པ་དང༌།
དབང་ཐང་ཕུན་སུམ་ཚོགས་པ་ལ་སོགས་པ་ཡིན་ལ། ཁ་ཅིག་ནི་རྫོགས་བྱེད་མི་དགེ་བས་
གཟུགས་ངན་པ་ལ་སོགས་པ་ཡིན་ནོ། །དེས་ན་འཕེན་བྱེད་དགེ་བ་ལ་རྫོགས་བྱེད་མི་དགེ་
བ་དང་། དེ་ལས་བཟློག་པ་དང་། གཉིས་ཀ་དགེ་བ་དང་། མི་དགེ་བ་སྟེ་མུ་བཞི་

ལས། དང་པོ་ནི་འདོད་པའི་ལྷ་མི་སྡུག་བསྔལ་ཅན་ལྟ་བུ་དང་
། གཉིས་པ་ནི་ཆོས་ཀྱི་
རྒྱལ་པོ་གཤིན་རྗེ་དང༌། ཀླུའི་རྒྱལ་པོ་ནོར་རྒྱས་ཀྱི་བུ་ལ་སོགས་པ་དང་། གསུམ་པ་ནི་
བརྒྱ་བྱིན་ལ་སོགས་པ་དང་། བཞི་པ་ནི་མནར་མེད་པའི་སེམས་ཅན་ལྟ་བུའོ། །མདོ་སྡེ་
པ་ལ་སོགས་པ་དག་ནི། ལས་གཅིག་གིས་སྐྱེ་བ་དུ་མ་འཕེན་པ་མདོ་དེ་དང་དེ་ལས་རྣམ་པ་
དུ་མ་བཤད་པའི་ཕྱིར། ལས་གཅིག་གིས་སྐྱེ་བ་དུ་མ་དང་། དུ་མས་གཅིག་འཕེན་པའང་
ཡོད་ཅེས་འདོད་དོ། །གལ་ཏེ་ལས་ཐམས་ཅད་སྐྱེ་བ་འཕེན་བྱེད་མ་ཡིན་ནམ་ཞེ་ན། སེམས་
མེད་འགོག་པ་དང་འདུ་ཤེས་མེད་པའི་སྙོམས་པར་འཇུག་པ་དག་ནི་རྣམ་སྨིན་དང་བཅས་ཀྱང་
འཕེན་བྱེད་མ་ཡིན་ཏེ། སེམས་མེད་ཡིན་པས་སེམས་དང་ལྷན་ཅིག་མི་འབྱུང་བའི་ལས་སྟོབས་
ཆུང་བའི་ཕྱིར་དང་། ལྷ་ཚེ་རིང་པོ་དང་སྲིད་པའི་རྩེ་མོའི་རྫོགས་བྱེད་ཡིན་གྱི། དེ་གཉིས་
ཀྱི་འཕེན་བྱེད་ནི་བསམ་གཏན་བཞི་པ་དང་སྲིད་རྩེའི་སྙོམས་འཇུག་ཡིན་པའི་ཕྱིར། དགེ་མི་
དགེའི་ཐོབ་པའང་ལས་དང་ལྷན་ཅིག་པ་ཡིན་ཀྱང་། འཕེན་བྱེད་མིན་ཏེ། ཐོབ་པ་ལ་སེམས་
པ་མེད་པར་ཞར་ལས་འབྱུང་བས་སྟོབས་ཆུང་བའི་ཕྱིར་དང་། ཐོབ་པ་ནི་ཤིང་གི་ཤུན་པ་ལྟར་
ལས་ལས་ཐ་དད་ཡིན་པའི་ཕྱིར། འོན་ཀྱང་དགེ་བ་ཟག་བཅས་དང་མི་དགེ་བའི་ཐོབ་པ་དེ་
དག་རྫོགས་བྱེད་ནི་ཡིན་ནོ། དེ་བཞིན་དུ་འཕགས་པའི་རྒྱུད་ལ་ཡོད་པའི་ཟག་བཅས་ཀྱི་ལས་
དང་། སྦྱོར་ལམ་ངེས་འབྱེད་ཆ་མཐུན་བཞི་ཡང་རྫོགས་བྱེད་ཁོ་ནའོ། ། 
བཅུ་པ་སྒྲིབ་པ་གསུམ་བཤད་པ་ནི། ཡང་མདོ་ལས། ལས་སྒྲིབ། ཉོན་སྒྲིབ།
རྣམ་སྨིན་གྱི་སྒྲིབ་པ་གསུམ་གསུངས་པ་གང་ཞེ་ན། ཕ་མ་དགྲ་བཅོམ་བསད་པ་དང་། དགེ་
འདུན་གྱི་དབྱེན་བྱེད་པ་དང༌། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་འབྱིན་
པ་སྟེ། མཚམས་མེད་པའི་ལས་ལྔ་པོ་རྣམས་ནི་ལས་སྒྲིབ་དང་། ཉོན་མོངས་པ་ཤས་
ཆེན་པོ་སྟེ་ཆུང་ངུ་ལས་འབྲིང་དང་། འབྲིང་ལས་ཆེན་པོ་རྒྱུན་ཆགས་སུ་འབྱུང་བས་གཉེན་
པོས་སྤོང་བའི་སྐབས་མི་རྙེད་པ་ནི་ཉོན་སྒྲིབ། དྲག་ཏུ་འབྱུང་བ་ནི་སྤང་སླ་བའི་ཕྱིར་ཉོན་སྒྲིབ་
མིན་ནོ། །ངན་འགྲོ་གསུམ་དང༌། འདུ་ཤེས་མེད་པའི་སེམས་ཅན་དང་། བྱང་གི་སྒྲ་
མི་སྙན་དུ་སྐྱེས་པ་རྣམས་ནི་རྣམ་སྨིན་གྱི་སྒྲིབ་པ་སྟེ། སྔར་གྱི་ལས་ཀྱིས་རྒྱུན་ངན་པར་འཕངས་
པའི་ཕྱིར། དེ་ལྟར་ན་སྒྲིབ་པ་གསུམ་དུ་འདོད་དེ། འཕགས་པའི་ལམ་དང་དྲོ་བར་བྱེད་
པ་ལ་སོགས་པ་འཕགས་པའི་ལམ་ལ་སྦྱོར་བར་བྱེད་པའི་དགེ་བ་ལ་སྒྲིབ་པ་དང་གེགས་སུ་གྱུར་

པའི་ཕྱིར། འོ་ན། ལམ་ཕྲན་པ་དང་། སོར་ཕྲེང་ཅན་དང་། དགའ་བོ་ལ་སོགས་
པ་ཉོན་མོངས་པ་ཤས་ཆེན་པོ་དང་ལྡན་པའི་ཕྱིར་དེ་དག་ལ་འཕགས་ལམ་མི་སྐྱེ་བར་འགྱུར་རོ་
ཞེ་ན། སྐྱོན་མེད་དེ། དེ་དག་གིས་ཀྱང་ཇི་སྲིད་སྒྲིབ་པ་དེ་དག་མ་སྤངས་པ་དེ་སྲིད་དུ་ལམ་
མི་སྐྱེ་ལ། ལམ་སྐྱེ་བ་ན་ཉོན་མོངས་ཤས་ཆེན་པོ་མེད་པའི་ཕྱིར། སྒྲིབ་པ་གསུམ་པོ་དེ་
དག་ལས་མཚམས་མེད་པ་ལྔ་ནི་གླིང་གསུམ་དག་ན་ཡོད་ཀྱི། བྱང་སྒྲ་མི་སྙན་དང་འགྲོ་བ་
གཞན་དག་ན་མེད་དོ། །ངན་སོང་དག་ན་ཕ་མ་གསོད་པ་ལ་སོགས་པ་ཡོད་ཀྱང་མཚམས་
མེད་དུ་མི་འགྱུར་ཏེ། སྡིག་པའི་བསམ་པ་མི་བརྟན་པའི་ཕྱིར་དང་། ལས་འབྲས་མངོན་
སུམ་དུ་གྱུར་པའི་ཕྱིར་རོ། །ལྷ་ལ་ནི་ཕ་མ་གསོད་པ་ལ་སོགས་པ་མེད་དེ། སྡིག་པའི་
བསམ་པ་ཅན་མ་ཡིན་པའི་ཕྱིར་དང་། ལས་འབྲས་མངོན་སུམ་དུ་གྱུར་པའི་ཕྱིར། སྒྲ་མི་
སྙན་པ་ལའང་མེད་དེ། དེ་དག་ནི་རང་བཞིན་གྱིས་ཚུལ་ཁྲིམས་དང་ལྡན་པའམ་ངང་ཚུལ་
བཟང་བའི་ཕྱིར་དང༌། དེ་ན་བསྟན་པ་མེད་པའི་ཕྱིར། གླིང་གསུམ་གྱིའང་ཟ་མ་དང་།
སོགས་སྒྲས་མ་ནིང་དང་། མཚན་གཉིས་པ་ལའང་མཚམས་མེད་མི་འདོད་དོ། །ཅིའི་ཕྱིར་
ཞེ་ན། དེ་དག་གི་ཕ་མའི་ངོས་ནས་ལུས་དབང་པོ་མ་ཚང་བ་བསྐྱེད་པ་དང་། བྱམས་པ་
དང་ཕན་པ་ཆུང་བའི་ཕྱིར་དང༌། བུ་ཚའི་ངོས་ནས་ཀྱང་ཕ་མ་ལ་ངོ་ཚ་དང་ཁྲེལ་ཡོང་ཤས་
ཆུང་བའི་ཕྱིར་རོ། །ལས་སྒྲིབ་ཀྱི་ལྷག་མ་ཉོན་མོངས་པ་དང་རྣམ་སྨིན་གྱི་སྒྲིབ་པ་གཉིས་ནི་
འདུ་ཤེས་མེད་པའི་སེམས་ཅན་དང་། སྒྲ་མི་སྙན་པ་དང་། ངན་སོང་བ་ཐམས་ཅད་རྣམ་
སྨིན་གྱི་སྒྲིབ་པ་གཉིས་ནི་འདུ་ཤེས་མེད་པའི་སེམས་ཅན་དང༌། སྒྲ་མི་སྙན་པ་དང་། ངན་
སོང་བ་ཐམས་ཅད་རྣམ་སྨིན་གྱི་སྒྲིབ་པ་ཡིན་ལ། ཉོན་མོངས་ཤས་ཆེན་པོའང་ཐམས་ཅད་ན་
ཡོད་པས་འགྲོ་བ་ལྟ་དག་ན་ཡོད་དོ། །
བཅུ་གཅིག་པ་མཚམས་མེད་པ་ལྔ་བཤད་པ་ནི། མཚམས་མེད་པ་ལྔ་པོ་དེ་དག་ལས།
དང་པོ་གསུམ་སྲོག་གསོད་པ་དང༌། ལྔ་པ་སྲོག་གཅོད་པའི་སྦྱོར་བ་ཡིན་པས་ལུས་ཀྱི་ལས་
དང༌། བཞི་པ་རྫུན་ཡིན་པས་ངག་གི་ལས་སོ། །དགེ་འདུན་འཁོར་ལོའི་དབྱེན་ནི་དགེ་
འདུན་སྡེ་གཉིས་མི་འཕྲོད་པའི་རང་བཞིན་དུ་གྱུར་པའི་ལྡན་པ་མ་ཡིན་པའི་ཆོས་འདུ་བྱེད་རྫས་
སུ་གྲུབ་པ་ཞིག་ཡོད་དོ་ཞེས་བྱ་བ་ནི་བྱེ་བྲག་སྨྲ་བའི་ལུགས་སོ། །དེའང་ཉོན་མོངས་སྤངས་
པ་དང་དགེ་རྩ་ཆད་པ་དག་ལའང་ལྡན་པས། ངོ་བོ་ཉོན་མོངས་ཅན་ཡང་མིན་ལ། དགེ་

བར་ལུང་དུ་བསྟན་པའང་མིན་པས་མ་བསྒྲིབས་ལ་ལུང་དུ་མ་བསྟན་པའོ། །དེ་ལྟ་བུའི་
དབྱེན་དེ་དང་ནི་ཕྱོགས་གཉིས་ཀྱི་དགེ་འདུན་རྣམས་ཡང་དག་པར་ལྡན་ལ། མཚམས་མེད་
པའི་ལས་ནི་མིན་ནོ། །དགེ་འདུན་གྱི་དབྱེན་དེའི་རྒྱུ་ཁ་ན་མ་ཐོ་བའི་ལས་ནི་དགེ་འདུན་
འབྱེད་པར་བྱེད་པའི་བརྫུན་ཏེ། དེ་ནི་མཚམས་མེད་ཡིན་ལ། དེ་དང་ནི་དགེ་འདུན་འབྱེད་
པར་བྱེད་པ་པོ་ལྷས་བྱིན་ལ་སོགས་པ་དང་ཡང་དག་པར་ལྡན་ནོ། །དགེ་འདུན་གྱི་དབྱེན་
གྱི་མཚམས་མེད་པའི་ལས་དེའི་རྣམ་སྨིན་ནི་བྱེད་པ་པོ་དེ་ལ་བར་གྱི་བསྐལ་པར་མནར་མེད་
པའི་དམྱལ་བར་སྡུག་བསྔལ་རྣམ་པར་སྨིན་པར་འགྱུར་རོ། །འོ་ན། མཚམས་མེད་ལྷག་
མ་རྣམས་བྱས་པས་ཇི་ལྟར་ཞེ་ན། མཚམས་མེད་གཞན་དག་གིས་ནི་སྤྱིར་དམྱལ་བར་སྐྱེ་
བར་ངེས་ཀྱང་མནར་མེད་ཁོ་ནར་སྐྱེ་བར་ནི་མ་ངེས་སོ། །འོ་ན། མཚམས་མེད་གཉིས་
ལ་སོགས་པ་བྱས་པས་དམྱལ་བར་ཚེ་གཅིག་ཁོ་ན་ལས་མི་སྐྱེ་ན། ལས་ཆེ་ཆུང་ལ་ཁྱད་པར་
མེད་པར་འགྱུར་ལ། ཚེ་གཉིས་ལ་སོགས་པར་ཡང་སྐྱེ་ན། མཚམས་མེད་སྐྱེས་ནས་མྱོང་
འགྱུར་ཁོ་ན་མ་ཡིན་པར་འགྱུར་རོ་ཞེ་ན། བྱེ་བྲག་སྨྲ་བ་ན་རེ། མཚམས་མེད་གཉིས་དང་
གསུམ་ལ་སོགས་པ་ལྷག་པར་བྱས་པས་དམྱལ་བར་ཚེ་གཅིག་ལས་མི་སྐྱེ་ཡང་། ལས་ཀྱི་
གྲངས་བཞིན་མནར་མེད་པ་དེར་ལུས་ཉིས་འགྱུར་ལ་སོགས་པས་ཆེ་བ་དང་གཞོན་ཤ་ཅན་དུ་
གྱུར་ཏེ། གནོད་པའི་སྡུག་བསྔལ་ཡང་ཉིས་འགྱུར་ལ་སོགས་པས་ལྷག་པར་མྱོང་བར་འགྱུར་
བས་སྐྱོན་གཉིས་ཀ་ལས་གྲོལ་ཞིང་། དེ་དག་ཀྱང་སྔ་མ་འཕེན་བྱེད་དང་ཕྱི་མ་རྫོགས་བྱེད་
ཡིན་ནོ་ཞེས་ཟེར་རོ། །གང་ཟག་ནི་དགེ་སློང་ཡིན་པ་དང་། ལྟ་བ་སྤྱད་པ་དང་། ཚུལ་
ཁྲིམས་དང་ལྡན་པས་འབྱེད་ཀྱི། ཁྱིམ་པ་དང་། སྲེད་པ་སྤྱད་པ་དང་། ཚུལ་ཁྲིམས་
འཆལ་བས་ནི་མ་ཡིན་ཏེ། སངས་རྒྱས་ལ་འགྲན་བཙུགས་པའི་ཕྱིར་དང་། དབང་པོ་རྣོ་
བའི་ཕྱིར་དང༌། དེ་དག་ལ་དགེ་འདུན་རྣམས་ཡིད་མི་ཆེས་པས་སོ། །གང་དུ་ཞེ་ན། སངས་
རྒྱས་བཞུགས་པའི་གནས་དེ་ལས་གཞན་དུ་ཡིན་གྱི། སྟོན་པའི་མངོན་སུམ་དུ་ནི་མ་ཡིན་ཏེ།
སངས་རྒྱས་ཀྱི་གཟི་བརྗིད་མི་བཟོད་པའི་ཕྱིར་རོ། །གང་འབྱེད་ན། བྱིས་པ་སོ་སོ་སྐྱེ་བོའི་
དགེ་འདུན་རྣམས་འབྱེད་ཀྱི། འཕགས་པ་རྣམས་ནི་མ་ཡིན་ཏེ། ཆོས་ཉིད་མངོན་སུམ་དུ་
གྱུར་པ་ལས་སངས་རྒྱས་ལ་ཤེས་ནས་དད་པ་ཐོབ་པའི་ཕྱིར། བྱེ་བའི་ཚད་ནི། གང་གི་
ཚེ་སྟོན་པ་སངས་རྒྱས་ལས་སྟོན་པ་ལྷས་བྱིན་དང༌། སངས་རྒྱས་ཀྱིས་བཅས་པའི་ལམ་ལས་

གཞན་ལྷས་བྱིན་གྱིས་ངེས་པར་འབྱུང་བར་བྱ་བའི་ཕྱིར། ཞོ་མི་སྤྱད་པ་དང་། ཤ་སྤང་བ་
དང༌། ལན་ཚྭ་ལོངས་མི་སྤྱད་པ་དང་། གོས་མ་དྲས་པར་བགོ་བ་དང་
། གྲོང་གི་ནང་
གི་གཙུག་ལག་ཁང་དུ་འདུག་པ་ཞེས་བྱ་བའི་བསླབ་པའི་ཚིགས་ལྔ་བཅས་པ་ལ་སོགས་པ་ལ་
བཟོད་ཅིང་དང་དུ་ལེན་པ་དེའི་ཚེ་དགེ་འདུན་བྱེ་བའོ། །དུས་ཇི་སྲིད་དུ་གནས་ཤེ་ན། བྱེ་བ་
དེ་ནི་ཆོས་ཉིད་ཀྱིས་ཞག་གཅིག་ལས་རིང་དུ་མི་གནས་སོ། །དགེ་འདུན་གྱི་དབྱེན་དེ་ནི་ཆོས་ཀྱི་
འཁོར་ལོའི་དབྱེན་དུ་འདོད་དེ། ཇི་སྲིད་དུ་དགེ་འདུན་བྱེ་ནས་མ་དུམ་པ་དེ་སྲིད་དུ་སུའི་རྒྱུད་
ལའང་ལམ་མི་སྐྱེ་བའི་ཕྱིར། དེ་ནི་མཚམས་མེད་ཡིན་གྱི། དབྱེན་གཞན་ནི་མཚམས་
མེད་མིན་ནོ། །འཁོར་ལོའི་དབྱེན་དེའང་སངས་རྒྱས་བཞུགས་པའི་འཛམ་བུའི་གླིང་ན་ཡོད་
ཀྱི། གླིང་གཞན་ན་མེད་དོ། །གང་ཟག་ནི་དགེ་སློང་དགུ་ལ་སོགས་པ་ཡན་ཆད་ཀྱིས་
འགྲུབ་སྟེ། དགེ་འདུན་ནི་དགེ་སློང་བཞི་ཡན་ཆད་ཡིན་ལ། དེ་སྡེ་གཉིས་དང་འབྱེད་པ་
པོ་ལའང་དགེ་སློང་ངེས་པར་དགོས་པའི་ཕྱིར། འདི་ནི་ཉུང་མཐའ་བཟུང་བ་ཡིན་གྱི་མང་བ་ལ་
ངེས་པ་མེད་དོ། །ལས་ཀྱི་དབྱེན་ནི་སྒྲ་མི་སྙན་མ་གཏོགས་པའི་གླིང་གསུམ་ན་ཡོད་ལ། དེའང་
མཚམས་ནང་གཅིག་ཏུ་གསོ་སྦྱོང་ལ་སོགས་པའི་ལས་བློ་མི་མཐུན་པས་བྱེད་པའོ། །གང་ཟག་
དུས་ཤེ་ན། ལས་ཀྱི་དབྱེན་དེ་ནི་འབྱེད་པ་པོ་གཞན་མི་དགོས་པས། དགེ་སློང་བརྒྱད་
ཡན་ཆད་ཀྱིས་འགྲུབ་བོ། །འཁོར་ལོའི་དབྱེན་དེ་ནི་དང་པོ་སངས་རྒྱས་ཏེ་ཆོས་ཀྱི་འཁོར་
ལོ་བསྐོར་ནས་རིང་པོར་མ་ལོན་པའི་ཚེ་མི་འབྱུང་སྟེ། ཐམས་ཅད་རབ་ཏུ་དགའ་བ་སྐྱེས་
པར་བློ་མཐུན་པ་ཤ་གཅིག་པའི་ཕྱིར། སངས་རྒྱས་ཀྱི་སྐུ་ཚེའི་མཐའ་མ་ཡོངས་སུ་མྱ་ངན་
ལས་འདའ་བའི་ཚེའང་མིན་ཏེ། སངས་རྒྱས་ལ་དཀོན་པར་འཛིན་པ་དང་མི་རྟག་པར་ཡིད་
ལ་བྱེད་པས་སེམས་སྐྱོ་ཤས་ཆེ་བར་བློ་མཐུན་པའི་ཕྱིར། ཇི་སྲིད་དུ་བསྟན་པ་ལ་ལྟ་བ་དང་
ཚུལ་ཁྲིམས་ཀྱི་སྐྱོན་མ་བྱུང་གི་བར་དུ་མི་འབྱུང་སྟེ། བསྟན་པ་སྐྱོན་མེད་པར་གནས་པའི་
ཕྱིར། མཆོག་ཟུང་གཅིག་གི་སྔ་རོལ་དུའང་མི་འབྱུང་སྟེ། བྱེ་བ་ཡུན་རིང་དུ་མི་གནས་
ཤིང་། དེ་དག་གིས་བསྡུམ་དགོས་པ་ལ་སྡུམ་བྱེད་མེད་པའི་ཕྱིར། ། ཐུབ་པ་ནོངས་པ་སྟེ་
མྱ་ངན་ལས་འདས་པའི་འོག་ཏུའང་མི་འབྱུང་སྟེ། གང་ལ་འགྲན་པའི་སངས་རྒྱས་མི་
བཞུགས་པའི་ཕྱིར། མཚམས་ཆེ་ཆུང་མ་བཅད་པ་དག་ཏུའང་མི་འབྱུང་སྟེ། མཚམས་
གཅིག་ཏུ་དགེ་འདུན་བྱེ་བ་ནི་དབྱེན་ཡིན་ལ། དེ་མེད་པའི་ཕྱིར། ། དེས་ན་འཁོར་ལོའི་

དབྱེན་དེ་ནི་དུས་དྲུག་པོ་དེ་དག་ཏུ་མི་འབྱུང་ངོ༌། །ཅིའི་ཕྱིར་ཕ་མ་བསད་པ་ལ་སོགས་པ་
མཚམས་མེད་དུ་འགྱུར་ཞེ་ན། དེ་དག་གིས་རང་གི་ལུས་ཐར་བ་དང་མཐུན་པར་བསྐྱེད་
པས། ཕན་འདོགས་པར་བྱེད་པའི་ཞིང་དང༌། དགྲ་བཅོམ་པ་དང་། དགེ་འདུན་
དང༌། སངས་རྒྱས་ནི་ཡོན་ཏན་གྱི་ཞིང་ཁྱད་པར་ཅན་ཡིན་ལ། དེ་དག་བསམ་པས་
སྤངས་པ་དང་སྦྱོར་བས་མེད་པར་བྱས་པའི་ཕྱིར་དང༌། དེ་བཞིན་གཤེགས་པ་དགྲོད་བར་
མི་ནུས་ཀྱང་བསམ་པས་སྤངས་པའི་ཕྱིར་རོ། །འོ་ན། ཕ་མ་མཚན་གྱུར་པ་བསད་ན་
མཚམས་མེད་དུ་འགྱུར་རམ་མི་འགྱུར་ཞེ་ན། ཕ་མ་གཉིས་ནི་མཚན་གཞན་དུ་གྱུར་ཏེ་བུད་
མེད་དང་སྐྱེས་པར་གྱུར་པ་བསད་ཀྱང་དེར་འགྱུར་ཏེ། རང་གི་ལུས་ཁྱད་པར་ཅན་སྐྱེད་པར་
བྱས་པ་དེ་བསད་པའི་ཕྱིར། གལ་ཏེ་བུད་མེད་གཞན་གྱི་ནུར་ནུར་པོ་གཞན་གྱི་མངལ་དུ་
བླུགས་ནས། དེའི་མངལ་དུ་བསྐྱེད་ན། བུད་མེད་གཉིས་པོ་དེ་ལས་གང་བསད་ན་མཚམས་
མེད་དུ་འགྱུར་ཞེ་ན། གཉིས་པོ་དེ་ལས་བུད་མེད་དང་པོ་གང་གི་ཟླ་མཚན་ལས་བྱུང་བ་དེ་
ཉིད་དེའི་མ་ཡིན་པས། བུད་མེད་དང་པོ་དེ་བསད་ན་འགྱུར་ཏེ། ཐར་པ་དང་མཐུན་པའི་
ལུས་དེ་སྐྱེད་པའི་གཙོ་བོ་ཡིན་པའི་ཕྱིར། དེ་བཞིན་གཤེགས་པ་ལ་ངན་སེམས་ཀྱིས་ཁྲག་
འབྱིན་པའང་སངས་རྒྱས་དགྲོང་བར་འདོད་ནས་མཚོན་བསྣུན་ན་འགྱུར་གྱི། སངས་རྒྱས་
ལ་མཚོན་བརྡེག་པར་སེམས་པ་ཙམ་གྱིས་བསྣུན་པ་ལ་ནི་མིན་ཏེ། སྲོག་གཅོད་པའི་བསམ་
པ་མེད་པའི་ཕྱིར། དེ་བཞིན་དུ་དགྲ་བཅོམ་པ་མ་ཐོབ་པ་ལ་མཚོན་བསྣུན་པའི་འོག་ཏུ་དགྲ་
བཅོམ་པ་ཐོབ་པར་གྱུར་ནས་བསྣུན་པ་དེས་དགྲ་བཅོམ་པ་བཀྲོང་པ་ལའང་མཚམས་མེད་པར་
འགྱུར་བ་མིན་ཏེ། དེས་རྟེན་དེ་ལ་སྦྱོར་བ་མ་བྱས་པའི་ཕྱིར། ཡང་ཅི་མཚམས་མེད་ཀྱི་
སྦྱོར་བ་བྱས་ནས། དེ་མ་སྤངས་པར་འདོད་ཆགས་དང་བྲལ་བ་དང་འབྲས་བུ་འཐོབ་པར་
འགྱུར་རམ་ཞེ་ན། མཚམས་མེད་པའི་སྦྱོར་བ་བྱས་པ་ལ་ནི་བསམ་པ་ཤིན་ཏུ་འགལ་བས།
འདོད་ཆགས་དང་བྲལ་བ་དང་འབྲས་བུ་འཐོབ་པ་མི་སྲིད་དོ། །འོ་ན། མཚམས་མེད་དེ་དག་
ལས་གང་ལྕི་ཞེ་ན། དགེ་འདུན་གཉིས་སུ་དབྱེ་བར་བྱ་བའི་ཕྱིར་བརྫུན་སྨྲ་བ་དེ་ནི་མཚམས་
མེད་པ་རྣམས་ཀྱི་ནང་ནས་ཁ་ན་མ་ཐོ་བ་རབ་ཏུ་ཆེ་བར་འདོད་དེ། དེ་བཞིན་གཤེགས་པ་
རྣམས་ཀྱི་ཆོས་ཀྱི་སྐུ་ལ་མཚོན་བསྣུན་པའི་ཕྱིར་དང་། དགེ་འདུན་བྱེ་བ་སླར་མ་དུམ་གྱི་བར་
དུ་འཇིག་རྟེན་ན་ངེས་པ་ལ་འཇུག་པ་དང༌། འབྲས་བུ་ཐོབ་པ་དང་། འདོད་ཆགས་དང་

བྲལ་བ་དང་། ཟག་པ་ཟད་པར་བྱ་བ་རྣམས་ལ་གེགས་སུ་འགྱུར་ཞིང་། བསམ་གཏན་
དང༌། ཐོས་པ་དང་། ཁ་ཏོན་དང་། སེམས་པའི་ལས་རྣམས་ཀྱང་མི་འཇུག་པས་
མཐོ་རིས་དང་བྱང་གྲོལ་གྱི་བར་དུ་གཅོད་པའི་ཕྱིར་དང༌། ལྷ་དང་བཅས་པའི་འཇིག་རྟེན་
འཁྲུགས་ཤིང་ཡིད་མི་བདེ་བ་དང་། རང་དབང་མེད་པ་དང༌། དྲན་པ་ཉམས་པར་བྱས་
པའི་ཕྱིར་དང་། རྣམ་སྨིན་བར་བསྐལ་གཅིག་ཏུ་མནར་མེད་དུ་སྐྱེ་བའི་ཕྱིར་རོ། །དེའི་
རྗེས་ལ་ལྔ་པ་དང༌། དེའི་རྗེས་ལ་གསུམ་པ་དང་། དེའི་རྗེས་ལ་དང་པོ་དང་། དེ་ནས་
གཉིས་པ་ལྕི་བས། ལྔ་པོ་དེའི་ནང་ནས་ཕ་གསོད་པ་ཡང་བར་བཤད་དོ། །འོ་ན། ལས་
དགེ་བ་རྣམས་ཀྱི་འབྲས་བུ་གང་ཆེ་ཞེ་ན། འཇིག་རྟེན་པ་ཡི་དགེ་བ་ལ་ནི་སྲིད་རྩེའི་སེམས་
པ་དགེ་བ་འབྲས་བུ་རབ་ཏུ་ཆེ་བར་འདོད་དེ། དེའི་རྣམ་སྨིན་བསྐལ་པ་ཆེན་པོ་བརྒྱད་ཁྲིར་
སྡུག་བསྔལ་ཐམས་ཅད་ཉེ་བར་ཞི་བ་ཐམས་ཅད་འཐོབ་པའི་ཕྱིར། དེའང་ཟག་བཅས་དགེ་
བའི་རྣམ་སྨིན་གྱི་འབྲས་བུའི་དབང་དུ་བྱས་ཀྱི། སྐྱེས་བུའི་བྱེད་འབྲས་དང་བྲལ་འབྲས་ཀྱི་
དབང་དུ་བྱས་ནས། ཟག་བཅས་ལས་འཇིག་རྟེན་པའི་ཆོས་མཆོག་དང་། ཟག་མེད་ལས་ནི་
རྡོ་རྗེ་ལྟ་བུའི་ཏིང་ངེ་འཛིན་འབྲས་བུ་ཆེ་སྟེ། སྐལ་མཉམ་གྱི་རྒྱུ་མེད་པར་མཐོང་ལམ་འདྲེན་
པའི་ཕྱིར་དང་། ཁམས་གསུམ་གྱི་ཉོན་མོངས་པ་སྤངས་པའི་སྤངས་པ་འཐོབ་པའི་ཕྱིར། །
བཅུ་གཉིས་པ་ཉེ་བ་ལ་བཤད་པ་ནི། ཅི་མཚམས་མེད་ཁོ་ནས་དམྱལ་བར་ངེས་པར་
སྐྱེའམ་ཞེ་ན། མཚམས་མེད་དང་ཆ་འདྲ་བ་རྣམས་ཀྱིས་ཀྱང་ངེས་པར་སྐྱེ་བར་འགྱུར་རོ། །
དེ་དག་ཀྱང་གང་ཞེ་ན། མའང་ཡིན་ལ་དགྲ་བཅོམ་མའང་ཡིན་པ་ཞིག་འདོད་ལོག་གིས་
སུན་ཕྱུང་བར་བྱས་པ་དང་། བྱང་ཆུབ་སེམས་དཔའ་ངེས་པ་ལ་གནས་པ་བསད་པ་དང་།
འཕགས་པ་སློབ་པའི་གང་ཟག་བདུན་པོ་གང་ཡང་རུང་བ་གསོད་པ་དང་། དགེ་འདུན་གྱི་
འདུ་བའི་སྒོ་འཕྲོག་པ་སྟེ་བཞི་པོ་དེ་དག་ནི་རིམ་པ་ལྟར། མ་དང༌། ཕ་དང་། དགྲ་
བཅོམ་པ་གསོད་པ་དང་། ། དགེ་འདུན་གྱི་དབྱེན་བྱེད་པའི་མཚམས་མེད་པ་རྣམས་དང་ཉེས་
པ་ཆུ་འདུ་བ་ཡིན་པས། དེ་རྣམས་དང་ཉེ་བ་ཞེས་བྱ་སྟེ། འདི་རྣམས་ཀྱིས་ཀྱང་དམྱལ་བ་
ཁོ་ནར་སྐྱེ་བའི་ཕྱིར། དེ་བཞིན་དུ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་
པ་ལྔ་པ་དང་ཉེ་བ་ནི་ཞེ་སྡང་ལ་སོགས་པས་ཀུན་ནས་བསླངས་ཏེ་མཆོད་རྟེན་དང་སྐུ་གསུང་
ཐུགས་ཀྱི་རྟེན་འཇིག་པར་བྱེད་པ་ཡིན་ནོ། །དེ་ལ་དགེ་འདུན་གྱི་འདུ་བའི་སྒོ་འཕྲོག་པ་ནི་

ནར་མར་འདུ་བ་འཕྲོག་པ་ལ་བཞེད་དོ། །གཞན་ཡང་གེགས་བྱེད་པའི་རྣམ་སྨིན་དང་བཅས་
པའི་ལས་གསུམ་བཤད་དེ། དཔེར་ན། ཡུལ་འདོར་བ་ན་བུ་ལོན་པ་ལྡང་བ་ལྟར་སྦྱོར་
ལམ་བཟོད་པ་དང་། འཕགས་པ་ཕྱིར་མི་འོང་དང༌། དགུ་བཅོམ་པ་འཐོབ་པ་རྣམས་
ལ་ནི་རིམ་པ་ལྟར་། ངན་སོང་དང་། མཐོང་ཆོས་ལ་མྱོང་བ་མ་གཏོགས་པ་འདོད་པ་དང་།
ཁམས་གསུམ་པའི་ནང་དུ་ངེས་པར་སྐྱེ་བའི་ལས་རྣམ་པ་གསུམ་གྱིས་གེགས་ཤིན་ཏུ་བྱེད་དེ།
རིམ་པ་བཞིན། བཟོད་ཐོབ་ངན་སོང་མི་འགྲོའོ། །ཞེས་འབྱུང་བས། བཟོད་པ་ཐོབ་
ནས་ངན་འགྲོ་དང་། ཕྱིར་མི་འོང་ཐོབ་ནས་འདོད་པ་དང་། དགྲ་བཅོམ་པ་ཐོབ་ནས་ཁམས་
གསུམ་དུ་མི་སྐྱེ་བའི་ཕྱིར། གལ་ཏེ་བྱང་ཆུབ་སེམས་དཔའ་ངེས་པ་ལ་གནས་པ་བསད་ན་ཕ་
གསོད་པ་དང་ཉེ་བ་ཞེས་གང་བཤད་པ་དེའི་ས་མཚམས་གང་ནས་བྱང་ཆུབ་སེམས་དཔའ་ངེས་
པ་ལ་གནས་པ་ཡིན་ཞེ་ན། ། གང་ནས་བཟུང་སྟེ་མཚན་སུམ་ཅུ་རྩ་གཉིས་རྣམ་པར་སྨིན་པ་
ཅན་གྱི་ལས་སོག་པར་བྱེད་པ་དེ་ནས་ངེས་པ་ལ་གནས་པའི་བྱང་ཆུབ་སེམས་དཔའ་ཞེས་བྱ་སྟེ།
བསྐལ་པ་བརྒྱ་ནས་སངས་རྒྱས་ཐོབ་པར་ངེས་པ་ཞེས་བྱ་བའི་དོན་ཏོ། །དེའང་ཇི་ལྟ་བུ་ཞེ་
ན། བྱང་ཆུབ་སེམས་དཔའ་དེ་ནི་དེ་ཕན་ཆད་བདེ་འགྲོར་སྐྱེ་བ་དང་། དེའི་ནང་ནས་ཀྱང་
རྒྱལ་རིགས་ཤིང་སཱ་ལ་ཆེན་པོ་ལྟ་བུ་ལ་སོགས་པ་རིགས་མཐོ་བར་སྐྱེ་བ་དང་། མིག་ལ་
སོགས་པའི་དབང་པོ་ཚང་བ་དང་། ཕོར་འགྱུར་བ་དང་། སྐྱེ་བ་ཐམས་ཅད་དུ་ཚེ་རབས་
དྲན་པ་དང་། བསྐལ་པ་བརྒྱ་ལས་ཕྱིར་མི་ལྡོག་པར་སངས་རྒྱས་འཐོབ་པར་འགྱུར་བ་ཞེས་
བྱ་བའི་ཁྱད་པར་དྲུག་དང་ལྡན་པའོ། །མཚན་རྣམ་པར་སྨིན་པ་ཅན་གྱི་ལས་སུ་བཤད་པ་
ཡིན་པ་དེ་ནི་བློ་རྣོ་བའི་ཕྱིར་འཛམ་བུ་གླིང་གི་སྐྱེས་པ་ཕོའི་དབང་པོ་དང་ལྡན་པར་གྱུར་པ་ཉིད་
ཀྱིས་སོག་པར་བྱེད་ཀྱི། འགྲོ་བ་གཞན་དང་། གླིང་གཞན་དང༌། གང་ཟག་གཞན་
གྱིས་ནི་མིན་ནོ་ཞེས་བྱ་བ་ནི་ལས་སོག་པའི་ཁྱད་པར་རོ། །དེའང་སྟོན་པ་མངོན་སུམ་དུ་
བཞུགས་པ་ལ་ལས་སོགས་པར་བྱེད་དོ་ཞེས་བྱ་བ་ནི་ཡུལ་གྱི་ཁྱད་པར་རོ། །དེའང་སངས་
རྒྱས་ལ་དམིགས་པའི་སེམས་པ་དགེ་བ་ཡིན་གྱི། མཐོ་རིས་དང་། ཐར་པ་དང༌། ས་
གཞན་ལ་དམིགས་པ་ནི་མིན་ནོ་ཞེས་བྱ་བ་དང་། དེའང་བསམ་པ་ལས་བྱུང་བའི་དགེ་བ་
ཡིན་གྱི། ཐོས་པ་ལས་བྱུང་བ་ནི་མིན་ཏེ། དམན་པའི་ཕྱིར། འཚང་རྒྱ་བ་ལ་བསྐལ་
པ་ཆེན་པོ་བརྒྱ་ལུས་པ་དག་ཏུ་སྟེ། ལུས་པ་ན་ལས་དེ་འཕེན་ཅིང་སོག་པར་བྱེད་ཅེས་བྱ་བ་

ནི་དུས་ཀྱི་ཁྱད་པར་རོ། །མཚན་སུམ་ཅུ་རྩ་གཉིས་པོ་དེ་དག་རེ་རེའང་བསོད་ནམས་བརྒྱ་
བརྒྱ་ལས་སྐྱེས་སོ་ཞེས་བྱ་ནི་ཚད་དོ། །འོ་ན། སྟོན་པ་ཤཱཀྱ་ཐུབ་པ་བྱང་ཆུབ་སེམས་
དཔར་གྱུར་པ་ན། སངས་རྒྱས་ཇི་སྙེད་ཅིག་ལ་བསྙེན་བཀུར་བྱས་ནས་སངས་རྒྱས་ཤེ་ན།
སྔོན་འདས་པའི་དུས་ན་སངས་རྒྱས་ཤཱཀྱ་ཐུབ་པ་ཆེན་པོ་ཞེས་བྱ་བ་སྟོན་པ་འདི་བཞིན་དུ་རྩོད་
པའི་དུས་སུ་བྱུང་ལ། དེའི་སྐུ་ཚེ་དང་འཁོར་འདུས་པ་ལ་སོགས་པའང་འདི་དང་འདྲ་ཞིང་།
བསྟན་པའང་ལོ་སྟོང་གི་བར་དུ་གནས་པ་ཞིག་བྱོན་པ་ལ། སྟོན་པ་འདི་རྫ་མཁན་གྱི་ཁྱེའུ་
སྣང་བྱེད་དུ་གྱུར་པ་ན། འབྲས་ཕོར་པ་གང་དང་། མཆིལ་ལྷམ་དང་། རས་ཀྱི་ཁ་
ཚར་དག་ཕུལ་ནས། དེ་བཞིན་གཤེགས་པ་ཁྱེད་སྐུ་ཅི་འདྲ་དང་། །ཞེས་སོགས་ཀྱི་སྨོན་
ལམ་བཏབ་པ་ནས་བཟུང་སྟེ་བསྐལ་པ་གྲངས་མེད་པ་དང་པོ་ལ་སངས་རྒྱས་བདུན་ཁྲི་ལྔ་སྟོང་
ལ་བསྙེན་བཀུར་བྱས་པའི་ཐ་མར་གཞུང་གི་གོ་རིམ་ལས་བཟློག་སྟེ། སངས་རྒྱས་རིན་ཆེན་
གཙུག་ཏོར་ཅན་ཞེས་བྱ་བ་བྱུང་སྟེ། དེའི་ཚེ་བསྐལ་པ་གྲངས་མེད་དང་པོ་རྫོགས། དེ་
ནས་གྲངས་མེད་གཉིས་པ་ལ་སངས་རྒྱས་བདུན་ཁྲི་དྲུག་སྟོང་ལ་བསྙེན་བཀུར་བྱས་པའི་ཐ་མར་
སངས་རྒྱས་མར་མེ་མཛད་བྱུང་། དེའི་ཚེ་གྲངས་མེད་པ་གཉིས་པ་རྫོགས། དེ་ནས་བཟུང་
སྟེ་གྲངས་མེད་གསུམ་པ་ལ་སངས་རྒྱས་བདུན་ཁྲི་བདུན་སྟོང་ལ་བསྙེན་བཀུར་བྱས་པའི་ཐ་མར་
སངས་རྒྱས་རྣམ་གཟིགས་བྱུང་སྟེ། ་དེའི་ཚེ་གྲངས་མེད་གསུམ་པ་རྫོགས་སོ། །དེ་ལྟར་
གྲངས་མེད་པ་གསུམ་གྱི་ཐ་མར་སངས་རྒྱས་དེ་དག་བྱུང་ལ། དེ་དག་ཐམས་ཅད་ཀྱི་དང་པོ་
ནི་སྔོན་གྱི་སངས་རྒྱས་ཤཱཀྱ་ཐུབ་པ་ཉིད་ཡིན་ནོ། །ཐེག་ཆེན་པས་ནི། གྲངས་མེད་པ་རེ་
རེ་ལའང་སངས་རྒྱས་དཔག་ཏུ་མེད་པ་ལ་བསྙེན་བཀུར་བྱས་པར་བཞེད་དོ། །འོ་ན། བྱང་
ཆུབ་སེམས་དཔའི་སྐབས་གང་དུ་ཕར་ཕྱིན་དྲུག་པོ་གང་རྫོགས་ཤེ་ན། གང་གི་ཚེ་སེམས་
ཅན་ཀུན་ལ་དངོས་པོ་ལུས་དང་ལོངས་སྤྱོད་ཐམས་ཅད་ཀུན་སློང་མངོན་མཐོའི་ཁྱད་པར་ལ་མི་
རེ་བར་སྙིང་རྗེ་ཡིས་སྦྱིན་པར་བྱེད་པ་དེའི་ཚེ་སྦྱིན་པའི་ཕར་ཕྱིན་རྫོགས་ཏེ། འདི་ནི་སྐྱེས་པའི་
རབས་སུ་བལྟའོ། །གང་གིས་འདོད་པ་ལ་འདོད་ཆགས་དང་མ་བྲལ་བས་ཆགས་པ་དང་བཅས་
བཞིན་དུ་ཡན་ལག་བཅད་ཀྱང་སེམས་མི་འཁྲུགས་པ་དེའི་ཚེ་གོ་རིམ་བཞིན་དུ་བཟོད་པ་དང་
ཚུལ་ཁྲིམས་ཀྱི་ཕར་ཕྱིན་རྫོགས་ཏེ། དྲང་སྲོང་བཟོད་པ་སྨྲ་བའི་སྐྱེས་རབས་ལྟ་བུའོ། །སྟོན་
པ་བྲམ་ཟེའི་ཁྱེའུར་གྱུར་པ་ན་སངས་རྒྱས་སྐར་རྒྱལ་རིའི་ཕུག་ཅིག་ན་ཟད་པར་མེའི་ཁམས་ལ་

སྙོམས་པར་ཞུགས་པ་མཐོང་ནས། དད་པས་རྐང་པ་ཡ་གཅིག་གིས་འགྲེང་སྟེ་ཞག་བདུན་གྱི་
བར་དུ། སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོར་སོགས་ཚིགས་བཅད་གཅིག་གིས་བསྟོད་
པས་བརྩོན་འགྲུས་ཀྱི་ཕར་ཕྱིན་རྫོགས་ཤིང་བསྐལ་པ་དགུའི་ཚོགས་ཀྱང་འདུམ་མོ། །བྱང་
ཆུབ་དེའི་སྔ་རོལ་དེ་མ་ཐག་སྟེ་རྡོ་རྗེ་ལྟ་བུའི་ཏིང་ངེ་འཛིན་གྱི་ཚེ་ཏིང་ངེ་འཛིན་བསམ་གཏན་
དང༌། བློ་སྟེ་ཤེས་རབ་ཀྱི་ཕར་ཕྱིན་རྫོགས་ཏེ། དེ་དག་ནི་རང་རང་གི་ཕུན་སུམ་ཚོགས་
པའི་ཕ་རོལ་ཏུ་ཕྱིན་པས་ན་ཕ་རོལ་ཏུ་ཕྱིན་པ་ཞེས་བྱའོ། །
བཅུ་གསུམ་པ་བསོད་ནམས་བྱ་བའི་གཞི་གསུམ་བཤད་པ་ནི། མདོ་ལས། སྦྱིན་པ་
དང་། ཚུལ་ཁྲིམས་དང་། བསྒོམས་པ་ལས་བྱུང་བའི་བསོད་ནམས་བྱ་བའི་གཞི་གསུམ་
ཞེས་འབྱུང་བ་ཅིའི་ཕྱིར་ཞེ་ན། གསུམ་པོ་དེ་དག་ལས་ཅི་རིགས་པར་འབྲས་བུ་ཡིད་དུ་འོང་
བ་འབྱུང་བས་ན་བསོད་ནམས་དང་། ལས་ཀྱི་ངོ་བོ་ཡིན་པས་ན་བྱ་བ་དང་། ་གསུམ་པོ་
དེ་དག་ཀུན་སློང་གི་སེམས་པ་འཇུག་པའི་གཞི་ཡིན་པས་ན་བསོད་ནམས་བྱ་བ་དེའི་གཞི་སྟེ།
དཔེར་ན། ལུས་ངག་གི་བདུན་ལས་དང་ལས་ཀྱི་ལམ་གཉིས་ཀ་ཡིན་ལ། ཡིད་ཀྱི་གསུམ་
ལས་ཀྱི་ལམ་ཁོ་ན་ཡིན་པས། ཐམས་ཅད་ལ་ལས་ཀྱི་ལམ་ཞེས་བཤད་པ་བཞིན་ནོ། །དེ་
ལྟར་གསུམ་ལས་སྐྱེས་བུ་གང་གིས་བསམ་པ་དགེ་བས་བདོག་པའི་དངོས་པོ་གཞན་ལ་སྦྱིན་
པར་བྱེད་པ་དེ་ནི་སྦྱིན་པ་ཡིན་ནོ། །ཀུན་སློང་ནི་ཡུལ་བཟང་པོ་ལ་མཆོད་པ་དང་། དམན་
པ་ལ་ཕན་གདགས་པར་འདོད་པ་ཡིས་གཏོང་བ་སྦྱིན་པ་ཡིན་གྱི། འཇིགས་པ་དང་ལན་ལ་
རེ་བ་སོགས་ནི་མིན་ནོ། །ལས་དེའང་ལུས་དང་ངག་གི་ལས་ཀུན་ནས་སློང་བ་མཚུངས་
ལྡན་དང་བཅས་པ་ཡིན་ནོ། །སྦྱིན་པ་དེའི་འབྲས་བུ་ནི་གནས་སྐབས་སུ་ལོངས་སྤྱོད་ཆེན་
པོ་ཅན་ནོ། །དབྱེ་བ་ནི་བདག་གི་དོན་གྱི་ཕྱིར་སྦྱིན་པ་ནི་འདོད་པ་ལ་འདོད་ཆགས་དང་མ་
བྲལ་བའམ། སོ་སོ་སྐྱེ་བོ་འཇིག་རྟེན་པའི་ལམ་གྱིས་འདོད་ཆགས་དང་བྲལ་བས་མཆོད་
རྟེན་ལ་སྦྱིན་པའོ། །གཞན་གྱི་དོན་གྱི་ཕྱིར་སྦྱིན་པ་ནི་མཐོང་ཆོས་ལ་མྱོང་བ་མ་གཏོགས་པ་
འཕགས་པ་འདོད་པ་ལས་འདོད་ཆགས་དང་བྲལ་བས་འདོད་ཆགས་དང་མ་བྲལ་བའི་སེམས་
ཅན་གཞན་ལ་སྦྱིན་པ་ཡིན་ཏེ། སྦྱིན་པོ་འདོད་པ་ལས་འདས་ལ་སྦྱིན་པའི་རྣམ་སྨིན་གྱིས་ནི་
འདོད་པས་བསྡུས་པས་གཞན་ལ་ཕན་གྱི་རང་ལ་མི་ཕན་པའོ། །གཉིས་ཀའི་དོན་གྱི་ཕྱིར་
སྦྱིན་པ་ནི་འཕགས་པ་འདོད་ཆགས་དང་མ་བྲལ་བའམ་སོ་སོ་སྐྱེ་བོ་འདོད་ཆགས་དང་མ་བྲལ་

བས་འདོད་ཆགས་དང་མ་བྲལ་བའི་སེམས་ཅན་གཞན་ལ་སྦྱིན་པའོ། །གཉིས་ཀའི་དོན་དུ་
མིན་པའི་ཕྱིར་སྦྱིན་པ་ནི་མཐོང་ཆོས་ལ་མྱོང་བ་མ་གཏོགས་པ་འཕགས་པ་འདོད་ཁམས་ལས་
འདོད་ཆགས་དང་བྲལ་བས་མཆོད་རྟེན་ལ་ཕུལ་བ་ཡིན་ཏེ། དེ་ནི་བཀུར་སྟི་དང་བྱས་པ་
བཟོ་བ་འབའ་ཞིག་གིས་འབུལ་བའི་ཕྱིར། སྦྱིན་པ་དེའི་ཁྱད་པར་འཕགས་པའི་རྒྱུ་ནི་སྦྱིན་
བདག་དང༌། དངོས་པོ་དང་། ཞིང་གི་ཁྱད་པར་གསུམ་ལས་ཏེ། དེ་ལ་སྦྱིན་བདག་
ཁྱད་འཕགས་ནི་དད་པ་དང་། སོགས་ཀྱིས་ཚུལ་ཁྲིམས་དང་། གཏོང་བ་དང་། ཐོས་པ་
དང༌། ངོ་ཚ་ཤེས་པ་དང་། ཁྲེལ་ཡོད་པ་དང་། ཤེས་རབ་དང་། འདོད་ཞེན་ཆུང་
བ་དང་ལྡན་པའོ། །ཚུལ་ནི་གུས་པ་ལ་སོགས་པས་ཏེ། རང་གི་ལག་ནས་དང་། དུས་སུ་
དང༌། གཞན་ལ་མི་གནོད་པར་སྦྱིན་པར་བྱེད་པའོ། །འབྲས་བུ་ནི་གུས་པ་ལ་སོགས་པས་
བྱིན་པ་དེའི་ཕྱིར་ཕྱི་མ་ལ་རང་འཁོར་གྱིས་བཀུར་སྟི་བྱེད་པ་དང་། ལག་ནས་བྱིན་པས་ལོངས་
སྤྱོད་རྒྱ་ཆེན་པོར་འགྱུར་བ་དང༌། མཁོ་དུས་སུ་བྱིན་པས་དུས་སུ་རྙེད་པ་དང༌། གནོད་པ་
མེད་པར་བྱིན་པས་ལོངས་སྤྱོད་ལ་བར་ཆད་མེད་པར་རྙེད་པའོ། །དངོས་པོའི་ཁྱད་འཕགས་
ནི་ཁ་དོག་ལ་སོགས་པ་ཕུན་སུམ་ཚོགས་པའི་དངོས་པོ་སྟེ། དེ་ལྟར་བྱིན་པ་དེ་ལས་ནི་ཕྱི་མར་
གཟུགས་བཟང་བ་དང་། སྙན་གྲགས་དང་ལྡན་པ་དང་། རོ་ཞིམ་པོ་བཞིན་དུ་ཡིད་དགའ་
བ་དང་། རེག་བྱ་ལུས་ཤིན་ཏུ་གཞོན་ཤ་ཅན་དུས་དུས་སུ་རེག་ན་བདེ་བའི་ལུས་སུ་འགྱུར་
རོ། །ཞིང་ཁྱད་འཕགས་ནི་འགྲོ་བ་བཟང་བ་མི་ལ་བྱིན་པ་ལྟ་བུ་དང༌། སྡུག་བསྔལ་གྱི་
ཞིང་ནད་པ་སོགས་དང༌། ཕན་འདོགས་པའི་ཞིང་ཕ་མ་དང༌། ཡོན་ཏན་གྱི་ཞིང་ཚུལ་
ཁྲིམས་དང་ལྡན་པ་དང་རྒྱུན་ཞུགས་སོགས་སོ། །དེ་རྣམས་ཀྱིས་ཞིང་ཁྱད་པར་དུ་འཕགས་
པ་བསྟན་ཏོ། །སྦྱིན་པ་རྣམས་ཀྱི་ནང་ན་མཆོག་ཏུ་གྱུར་པ་ནི་ཁམས་གསུམ་ལས་གྲོལ་བ་དགྲ་
བཅོམ་པས་ཞིང་གྲོལ་བ་དེ་ལ་བྱིན་པ་ཡིན་ཏེ། དེ་ལ་སྐྱོན་གང་ཡང་མེད་པའི་ཕྱིར། ཡང་
གཉིས་ཀ་གྲོལ་བ་མ་ཡིན་ཡང་སྦྱིན་བདག་བྱང་ཆུབ་སེམས་དཔའ་ཡིས་སྦྱིན་པ་ནི་མཆོག་ཡིན་
ཏེ། སེམས་ཅན་ཐམས་ཅད་ལ་ཕན་པ་དང་། རྫོགས་པའི་བྱང་ཆུབ་ཀྱི་ཆེད་དུ་བྱིན་པའི་
ཕྱིར། ཡང་མདོ་ལས། ཉེ་བ་ལ་སྦྱིན་པ་དང་། འཇིགས་པས་སྦྱིན་པ་དང་། བདག་
ལ་བྱིན་པས་སྦྱིན་པ་དང་། བདག་ལ་སྦྱིན་པར་འགྱུར་བས་སྦྱིན་པ་དང་། སྔོན་བདག་
གི་ཕ་དང་མེས་པོ་དག་གིས་སྦྱིན་པ་བྱིན་པས་སྦྱིན་པ་དང་། མཐོ་རིས་ཀྱི་དོན་དུ་སྦྱིན་པ་དང་།

གྲགས་པའི་དོན་དུ་སྦྱིན་པ་དང་། སེམས་ཀྱི་རྒྱན་གྱི་དོན་དང་། སེམས་ཀྱི་ཡོ་བྱད་ཀྱི་
དོན་དང་། རྣལ་འབྱོར་གྱི་ཚོགས་ཀྱི་དོན་དང་། དོན་གྱི་མཆོག་ཐོབ་པར་བྱ་བའི་ཕྱིར་
སྦྱིན་པ་བྱིན་པའོ། །ཞེས་སྦྱིན་པ་བརྒྱད་གསུངས་པའི་ནང་ནས་ནི་བརྒྱད་པ་སེམས་ཀྱི་རྒྱན་
ལ་སོགས་པའི་ཕྱིར་སྦྱིན་པ་མཆོག་གོ །དེ་ལ་ཉེ་བ་ལ་སྦྱིན་པ་ནི་ནམ་ཉེ་བར་ལྷགས་པ་དག་
ལ་སྦྱིན་པའོ་ཞེས་ཟེར། འཇིགས་པས་སྦྱིན་པ་ནི་མེད་པར་བྱེད་པ་མངོན་སུམ་དུ་མཐོང་ནས་
དམ་པ་སྦྱིན་ནོ་ཞེས་སྦྱིན་པའོ། །བདག་ལ་བྱིན་པས་སྦྱིན་པ་ནི་འདིས་སྔོན་བདག་ལ་བྱིན་ནོ་
སྙམ་ནས་སྦྱིན་པའོ། །གཞན་ནི་གོ་སླ། སེམས་ཀྱི་རྒྱན་ནི་རྫུ་འཕྲུལ་ལོ། །སེམས་ཀྱི་
ཡོ་བྱད་ནི་འཕགས་ལམ་ཡན་ལག་བརྒྱད་དོ། །རྣལ་འབྱོར་གྱི་ཚོགས་ནི་ཞི་གནས་དང་ལྷག་
མཐོང་ངོ༌། །དོན་གྱི་མཆོག་ནི་དགྲ་བཅོམ་པའམ་མྱ་ངན་ལས་འདས་པ་ཐོབ་པའོ། །གཞན་
ཡང་འཕགས་པ་མིན་ཡང་ཕན་འདོགས་པའི་ཞིང་ཕ་མ་དང༌། སྡུག་བསྔལ་གྱི་ཞིང་ནད་པ་
དང་ནི། ཆོས་སྐུ་རྒྱུད་ལ་སྒྲུབ་པར་བྱེད་པའི་ཞིང་ཆོས་སྨྲ་བ་དང༌། ཡོན་ཏན་གྱི་ཞིང་སྐྱེ་
མཐའི་བྱང་ཆུབ་སེམས་དཔའ་ལ་ཡོན་བྱིན་ན་ནི་འབྲས་བུ་གཞལ་དུ་མེད་པ་ཡིན་ནོ། །ཞར་
བྱུང་ལས་རྣམས་ཀྱི་ལྕི་ཡང་ཇི་ལྟ་བུ་ཞེ་ན། རྒྱུ་དྲུག་གིས་འགྱུར་ཏེ། དེ་ལ་མཇུག་བྱེད་
པས་ཆེ་བ་ལས་ལམ་དངོས་ཀྱི་རྗེས་ལ་རྒྱུན་དུ་བྱེད་པ་དང་། ཞིང་གིས་ཆེ་བ་ཕན་འདོགས་
པ་སོགས་ཡོན་དང་། གཞིས་ཆེ་བ་སྲོག་གཅོད། རྫུན་སྨྲ། ལོག་ལྟ་སོགས་དང་ནི།།
སྦྱོར་བས་ཆེ་བ་ལས་རྟག་ཏུ་བྱེད་པ་དང་། སེམས་པས་ཆེ་བ་ལས་ལམ་མཐར་ཕྱིན་པར་
བྱེད་པ་དང་། བསམ་པས་ཆེ་བ་ཀུན་སློང་རྒྱ་ཆེ་བ་སྟེ། དྲུག་པོ་དེ་དག་ཆུང་བ་དང་ཆེ་བ་
ལས། ལས་ཀྱང་ཆུང་བ་དང་ཆེ་བ་ཉིད་དུ་འཇོག་པའི་ཕྱིར། ཡང་མདོ་ལས། བྱས་
ལ་བསགས་པའི་ལས་དང་། བྱས་ལ་མ་བསགས་པའི་ལས་ཞེས་གསུངས་པ་གང་ཞེ་ན།
བློ་སྔོན་དུ་མ་བཏང་བ་དང་། བབ་ཅོལ་དུ་བྱས་པ་མ་ཡིན་པར་ངེས་པར་བྱའོ་སྙམ་དུ་ཆེད་དུ་
བསམས་བཞིན་དུ་བྱས་པ་དང༌། ལས་ཀྱི་ཡན་ལག་རྫོགས་པར་བྱས་པ་དང་། བྱས་པ་
ལ་ཕྱིས་མི་འགྱོད་པ་དང་། བཤགས་སོགས་དེའི་གཉེན་པོ་མེད་པ་དང་། རྗེས་སུ་ཡི་རང་
བ་སོགས་ཀྱི་འཁོར་དང་བཅས་པ་དང་། རྣམ་པར་སྨིན་པ་མྱོང་བར་ངེས་པ་ཞེས་བྱ་བ་དྲུག་
ལས་ནི་བྱས་ལ་བསགས་པའི་ལས་ཞེས་བྱ་བ་ཡིན་ལ། གཞན་ནི་བྱས་ལ་མ་བསགས་པའི་
ལས་ཞེས་བྱའོ། །ཕལ་ཆེན་སྡེ་པ་དག་ན་རེ། འདོད་ཆགས་དང་བཅས་པས་མཆོད་རྟེན་

ལ་ཕུལ་ན་བསོད་ནམས་མི་འབྱུང་སྟེ། ལེན་པ་དང་ལོངས་སྤྱོད་པ་མེད་པའི་ཕྱིར་རོ་ཞེས་ཟེར་བ་
མི་རིགས་ཏེ། དེ་དག་ལ་ལེན་པ་དང་ལོངས་སྤྱད་པ་ལས་བྱུང་བའི་བསོད་ནམས་མེད་ཀྱང་།
མཆོད་རྟེན་ལ་བཏང་བའི་རྒྱུ་ལས་བྱུང་བའི་བསོད་ནམས་འབྱུང་སྟེ། དཔེར་ན། སེམས་
ཅན་ཐམས་ཅད་བདེ་བར་གྱུར་ཅིག་སྙམ་པའི་བྱམས་སོགས་ཚད་མེད་དང་། སོགས་པ་ཡང་
དག་པའི་ལྟ་བ་སྒོམ་པ་ལ་ལེན་པ་དང་གཞན་ལ་དངོས་སུ་ཕན་པ་མེད་ཀྱང་། རང་གི་སེམས་ཀྱི་
མཐུས་བསོད་ནམས་ཚད་མེད་པ་འབྱུང་བ་བཞིན་ནོ། །གལ་ཏེ་ཕན་འདོགས་པ་ལ་སོགས་པའི་
ཞིང་བཟང་པོ་ལ་བྱིན་པའི་འབྲས་བུ་ནི་རྣམ་སྨིན་ཡིད་དུ་འོང་བར་རིགས་ན། དུད་འགྲོ་ལ་
སོགས་པའི་ཞིང་ངན་པ་ལ་བྱིན་པས་རྣམ་སྨིན་ཡིད་དུ་འོང་བར་མི་འགྱུར་རོ་ཞེ་ན། རྒྱུ་དགེ་བ་
ཟག་བཅས་ལས་འབྲས་བུ་རྣམ་སྨིན་ཡིད་དུ་འོང་བ་འབྱུང་བ་ནི་ཐམས་ཅད་དུ་མི་འཁྲུལ་བའི་
ཕྱིར། ངན་པའི་ཞིང་ལ་བྱིན་པ་ལའང་རྣམ་སྨིན་གྱི་འབྲས་བུ་ནི་ཡིད་དུ་འོང་བ་ཁོ་ན་འབྱུང་
བ་ཡིན་ནོ། །འོན་ཀྱང་ཞིང་ངན་པའི་སྟོབས་ཀྱིས་རྣམ་སྨིན་གྱི་འབྲས་བུ་ཆུང་བའམ་མེད་པར་
འགྱུར་ཏེ། ཞིང་ངན་པ་ལ་བཏབ་པའི་འབྲས་བུ་དུས་སུ་མི་སྨིན་པ་དང་ཆུང་བ་ལ་སོགས་
པར་འགྱུར་བ་བཞིན་ནོ། །དེ་དག་གིས་ནི་སྦྱིན་པ་ལས་བྱུང་བའི་བསོད་ནམས་བྱ་བའི་གཞི་
བཤད་དོ། །ཚུལ་ཁྲིམས་ལས་བྱུང་བའི་བསོད་ནམས་བྱ་བའི་གཞི་བཤད་པ་ནི། སྤང་བྱ་
འཆལ་བའི་ཚུལ་ཁྲིམས་ནི་མི་དགེ་བའི་རིག་བྱེད་དང་རིག་བྱེད་མིན་པའི་གཟུགས་ཏེ་སྡོམ་མིན་
ཡིན་ལ། །འཆལ་བའི་ཚུལ་ཁྲིམས་དེ་སློང་བར་བྱེད་པའི་གཉེན་པོ་ཚུལ་ཁྲིམས་ནི་ཚུལ་ཁྲིམས་
ལས་བྱུང་བའི་དགེ་བ་ཡིན་ནོ། །ཚུལ་ཁྲིམས་དེའང་སྤང་བྱ་རིག་བྱེད་དང་རིག་བྱེད་མིན་པ་
གཉིས་ཀྱི་གཉེན་པོ་ཡིན་པས། རིག་བྱེད་དང་རིག་བྱེད་མིན་པ་རྣམ་པ་གཉིས་སོ། །རང་བཞིན་
གྱི་སྡིག་པ་མིན་ཡང་དུས་མིན་པའི་ཁ་ཟས་སྤོང་བ་ལ་སོགས་པ་སངས་རྒྱས་ཀྱིས་ནི་བཅད་པ་
སྟེ་བཀག་པ་དེ་སྤོང་བའི་རིག་བྱེད་དང་རིག་བྱེད་མིན་པ་ཡང་ཚུལ་ཁྲིམས་ཡིན་ནོ། །ཚུལ་
ཁྲིམས་དེའང་རྣམ་པར་དག་པའི་ཡོན་ཏན་བཞི་དང་ལྡན་པ་ཡིན་ནོ། །བཞི་གང་ཞེ་ན།
འཆལ་བའི་ཚུལ་ཁྲིམས་ཀྱིས་འཕན་ཏེ་སྐྱོན་མ་བྱུང་བ་དང་། དེའི་རྒྱུ་རྩ་བ་དང་ཉེ་བའི་ཉོན་
མོངས་པས་འཕན་མ་བྱུང་བ་དང་། འཆལ་བའི་ཚུལ་ཁྲིམས་དེའི་གཉེན་པོ་བྱེད་པའི་དྲན་པ་
ཉེར་བཞག་ལ་བརྟེན་པ་དང༌། ཐར་པར་བསྔོས་པ་ཡིན་པས་ཞི་བ་ལ་བརྟེན་པའོ། ། བསྒོམས་
པ་ལས་བྱུང་བའི་བསོད་ནམས་བྱ་བའི་གཞི་བཤད་པ་ནི། སེམས་དམིགས་པ་ལ་མཉམ་པར་

བཞག་པ་ལས་བྱུང་བའི་དགེ་བ་ཏིང་ངེ་འཛིན་མཚུངས་ལྡན་དང་བཅས་པ་ནི་བསྒོམས་པ་ལས་
བྱུང་བའོ། །ཅིའི་ཕྱིར་བསྒོམ་པ་ཞེས་བྱ་ཞེ་ན། ཏིལ་ལ་མེ་ཏོག་གི་དྲི་ལྟར་སེམས་ལ་
དགེ་བའི་བག་ཆགས་བསྒོ་ཞིང་གོམས་པ་དང་དབང་དུ་བྱེད་པའི་ཕྱིར། འོ་ན། ཚུལ་
ཁྲིམས་དང་བསྒོམས་པ་ལས་བྱུང་བ་དེ་དག་གང་གཙོ་ཞེ་ན། མཐོ་རིས་ཐོབ་པའི་དོན་དུ་
ཚུལ་ཁྲིམས་གཙོ་ཆེ་བའི་ཕྱིར་དང་། བར་ཆད་མེད་པའི་ལམ་གྱིས་སྤང་བྱ་དངོས་སུ་སྤོང་
བའི་ཕྱིར་ན་ཉོན་མོངས་པ་དང་འབྲལ་བའི་དོན་དུ་བསྒོམ་པ་གཙོ་ཆེ་བའི་ཕྱིར། དེ་དག་
འདོད་པས་དེ་བཞིན་དུ་བསྟེན་པར་བྱའོ། །འོ་ན། མདོ་ལས། གང་ཟག་བཞི་ནི་
ཚངས་པའི་བསོད་ནམས་སྐྱེད་དེ། སྔར་མ་བྱས་པའི་ས་ཕྱོགས་སུ་དེ་བཞིན་གཤེགས་པའི་
སྐུ་གདུང་གི་མཆོད་རྟེན་བྱེད་པ་འདི་ནི་གང་ཟག་ཚངས་པའི་བསོད་ནམས་སྐྱེད་པ་དང་པོ་ཡིན་
ནོ། །ཞེས་བྱ་བ་དང་། དེ་བཞིན་དུ་ཕྱོགས་བཞིའི་དགེ་འདུན་ལ་ཀུན་དགའ་ར་བ་འབུལ་
ཞིང་། དེ་ཉིད་དུ་གཙུག་ལག་ཁང་བརྩིག་པ་དང་། དེའི་ཉན་ཐོས་བྱེ་བ་འདུམ་པ་དང་།
བྱམས་པ་ཚད་མེད་བསྒོམ་པ་ལའང་སྦྱར་ནས་གསུངས་ན་ཚངས་པའི་བསོད་ནམས་དེ་གང་ཞེ་
ན། དེ་ལྟ་བུའི་ཚངས་པའི་བསོད་ནམས་ནི་ཚངས་པའི་མདུན་ན་འདོན་གྱི་ཚེ་དང་མཉམ་པར་
བསྐལ་བར་མཐོ་རིས་སུ་དགའ་བར་གནས་པའི་ཕྱིར་སྔར་སྨོས་པའི་མ་བྱས་པའི་ས་ཕྱོགས་སུ་
སྐུ་གདུང་གི་མཆོད་རྟེན་བརྩིག་པ་ལ་སོགས་པ་བྱེད་པའི་གང་ཟག་བཞི་ཡིས་ཚངས་པའི་བསོད་
ནམས་སྐྱེད་པ་ཡིན་ནོ་ཞེས་སོ། །འདིར་ཚངས་པ་ནི་ཚངས་པའི་མདུན་ན་འདོན་ཏེ། དེར་སྐྱེ་
བའི་བསོད་ནམས་དང་འདྲ་བས་ཚངས་པའི་བསོད་ནམས་ཏེ་འདོད་པའི་མཐོ་རིས་སུ་ཚེ་མཐུད་
ཅིང་བར་བསྐལ་བཞི་བཅུར་བདེ་བ་མྱོང་བ་ཡིན་ནོ། །ཞར་ལ་ཆོས་ཀྱི་སྦྱིན་པ་བཤད་པ་ལ།
ཆོས་ཀྱི་སྦྱིན་པ་ནི་བསམ་པ་ཀུན་སློང་རྙེད་པ་དང་བཀུར་སྟི་ལ་སོགས་པ་ཉོན་མོངས་ཅན་མིན་
པས། བསྟན་བྱ་མདོའི་སྡེ་ལ་སོགས་པ་གསུང་རབ་ཡན་ལག་བཅུ་གཉིས་སམ་སྡེ་སྣོད་གསུམ་
པོ་དག །སྦྱོར་བ་ཡང་དག་པ་ཇི་ལྟ་བ་བཞིན་མ་ནོར་བར་སྟོན་པ་ཡིན་ནོ། །
བཅུ་བཞི་པ་ཆ་མཐུན་གསུམ་བཤད་པ་ནི། མདོ་ལས། བསོད་ནམས་དང་། ཐར་པ་
དང༌། ངེས་པར་འབྱེད་པའི་ཆ་དང་མཐུན་པའི་དགེ་བ་གསུམ་གསུངས་པ་ལས། འཁོར་
བར་རྣམ་སྨིན་ཡིད་དུ་འོང་བ་ཅན་ནི་བསོད་ནམས་ཆ་མཐུན་ནོ། །ཚོགས་ལམ་དུ་མྱང་འདས་ལ་
བསྔོས་པའི་དགེ་བ་ནི་མྱ་ངན་ལས་འདས་པ་ཐར་པའི་ཆ་དང་མཐུན་པ་སྟེ། གང་སྐྱེས་ན། ངེས་

པར་ཡོངས་སུ་མྱ་ངན་ལས་འདས་པའི་ཆོས་སུ་འགྱུར་བའོ། །དགེ་བ་དེ་ཡོད་པར་ནི་འཁོར་
འདས་ཀྱི་ཉེས་དམིགས་དང་ཡོན་ཏན་བརྗོད་པ་ན། དད་པའི་ཤུགས་ཀྱིས་བ་སྤུ་ལྡང་བ་ལ་
སོགས་པའི་རྟགས་ལས་ཤེས་སོ། །ངེས་པར་འབྱེད་པའི་ཆ་དང་མཐུན་པའི་དགེ་བ་ནི་དྲོ་བ་
ལ་སོགས་པ་བཞི་ཡིན་པས་ཆ་མཐུན་གྱི་དགེ་བ་རྣམ་པ་གསུམ་མོ། །
བཅོ་ལྔ་པ་རིགས་པས་རབ་ཏུ་བཅུག་པའི་ལས་ནི། ཡང་འཇིག་རྟེན་ན་ཡིག་འབྲུ་དང་།
རྒྱ་དང་། བགྲང་བ་དང་། སྙན་ངག་དང་། གྲངས་ཞེས་འབྱུང་ན། དེ་དག་གི་རང་
བཞིན་ཅི་ཞེ་ན། རིགས་པ་སྟེ་ཐབས་ཀྱི་བྱེ་བྲག་གིས་རབ་ཏུ་བཅུག་པའི་ལུས་ངག་ཡིད་ཀྱི་
ལས་རྣམ་པ་གསུམ་ཀུན་ནས་སློང་བ་མཚུངས་ལྡན་དང་བཅས་པ་ཕུང་པོ་ལྔའི་རང་བཞིན་ཡིན་
ནོ། །དེའང་ཇི་ལྟ་བུ་ཞེ་ན། ཀ་ལ་སོགས་པའི་ཡིག་འབྲུ་ནི་འབྲི་བ་དང་། རྒྱ་ནི་རྐོ་
བར་བྱེད་པས་ལུས་ཀྱི་ལས་དང་། དངོས་པོ་གཅིག་ལ་སོགས་པ་བགྲང་བ་དང་བཅས་པའི་
སྙན་ངག་ནི་ངག་གི་ལས་སོ། །ལུས་ངག་གཉིས་ཆར་ལ་ཀུན་སློང་ཡོད་པས་ཕུང་པོ་ལྔ་དང་།
བཅུ་པ་བཅུ་ལ་བརྒྱའོ་ཞེས་བྱ་བ་ལ་སོགས་པའི་གྲངས་བསྡོམས་ཏེ་འཛིན་པ་ནི་ཡིད་ཀྱི་ལས་ཏེ་
ཕུང་པོ་བཞི་པའོ། །དེ་ལྟར་ན་གོ་རིམ་བཞིན་དུ་ཤེས་པར་བྱའོ། །གཞན་ཡང་འདི་ཆོས་
མངོན་པ་བསྡུས་པ་ཡིན་པས་ཆོས་ཀྱི་ཕུང་པོའི་རྣམ་པར་བཤད་པ་ལས་འབྱུང་བའི་རྣམ་གྲངས་
འགའ་ཞིག་བཤད་པར་བྱའོ། །དེ་ལ་ཉོན་མོངས་པ་ནི་འགེབས་པས་ན་བསྒྲིབས་པ་དང་། ཉོན་
མོངས་པ་བཅས་པས་གནག་ཅིང་འཕགས་པ་རྣམས་ཀྱིས་བོར་བས་ན་ངན་པ་དང་། ཉོན་མོངས་
པ་དང་ལྷན་ཅིག་འདུག་པས་ན་ཁ་ན་མ་ཐོ་བ་དང་བཅས་པ་ཞེས་བྱ་བ་རྣམས་ནི་ཉོན་མོངས་པ་
ཅན་གྱི་ཆོས་ཀྱི་མིང་གི་རྣམ་གྲངས་སོ། །དྲི་མ་མེད་པའི་དགེ་བ་ནི་དག་པ་རབ་ཀྱི་མཐར་ཕྱིན་
པས་ན་གྱ་ནོམ་པ་སྟེ། དེས་ན་གྱ་ནོམ་པ་ཞེས་བྱ་བ་ནི་དགེ་བ་ཟག་མེད་ཀྱི་རྣམ་གྲངས་སོ། །
ཉོན་མོངས་པ་ནི་ངན་པ་ཁོ་ན་དང་། དགེ་བ་ཟག་མེད་ནི་གྱ་ནོམ་པ་ཁོ་ན་ཡིན་པས། དེ་
གཉིས་ལས་གཞན་པ་ནི་བར་མ་ཞེས་བྱའོ། །རྒྱུད་ལ་བསྐྱེད་པའི་སྒོ་ནས་གུས་པར་བསྟེན་
པར་བྱ་བ་ནི་འདུས་བྱས་ཀྱི་ཆོས་དགེ་བ་ཟག་བཅས་དང་ཟག་མེད་ཐམས་ཅད་ཀྱི་རྣམ་གྲངས་
སོ། །དེ་ལས་གཞན་པ་འདུས་མ་བྱས་དང་། མི་དགེ་བ་དང་། བསྒྲིབས་ལ་ལུང་མ་
བསྟན་རྣམས་ནི་བསྟེན་པར་བྱ་བ་མིན་ཏེ། འདུས་མ་བྱས་ནི་བསྐྱེད་པ་དང་ཡང་དང་ཡང་དུ་
རྒྱུད་ལ་གོམས་པར་བྱར་མི་རུང་བའི་ཕྱིར་དང་། འབྲས་བུའི་དོན་དུ་བསྟན་པ་ཡིན་ན་དེ་ལ་

འབྲས་བུའང་མེད་པའི་ཕྱིར། མི་དགེ་བ་དང་བསྒྲིབས་ལ་ལུང་མ་བསྟན་རྣམས་ནི་ཉོན་མོངས་པ་
ཅན་ཡིན་པ་དང་། རྣམ་སྨིན་ཡིད་དུ་འོང་བ་མེད་པའི་ཕྱིར་རོ། །མི་དགེ་བ་དང་བསྒྲིབས་
ལ་ལུང་མ་བསྟན་དང་། འདུས་བྱས་མ་བསྒྲིབས་ལུང་མ་བསྟན་དང་། དགེ་བ་ཟག་བཅས་
དང༌། འདུས་བྱས་ཟག་མེད་དང༌། འདུས་མ་བྱས་མ་བསྒྲིབས་ལུང་མ་བསྟན་ནམ་མཁའ་
དང༌། བརྟགས་མིན་དང་། ཐར་པ་སོ་སོར་བརྟགས་འགོག་རྣམས་ནི་སྔ་མ་སྔ་མ་ཕྱི་མ་
ཕྱི་མས་བླ་མ་དང་བཅས་པ་ཡིན་ཏེ། རིམ་པ་ལྟར་རྣམ་སྨིན་ཡིད་དུ་འོང་བ་མེད་པའི་ཕྱིར་
དང༌། རྣམ་སྨིན་གྱི་འབྲས་བུ་ཡིད་དུ་འོང་བ་ཅན་ཡིན་པའི་ཕྱིར་དང་། ཟག་བཅས་མ་ཡིན་
པའི་ཕྱིར་དང་། རྟག་པའི་ཕྱིར་དང་། རྟག་ཅིང་དགེ་བ་ཡིན་པའི་ཕྱིར་རོ། །དེས་ན་ཆོས་གཞན་
ཐམས་ཅད་ནི་བླ་མ་དང་བཅས་པ་ཡིན་ལ། ཐར་པ་མྱང་འདས་སོ་སོར་བརྟགས་འགོག་ནི་དེའི་
གོང་ན་ཕུལ་དུ་ཕྱིན་པ་དང་ཁྱད་པར་དུ་འཕགས་པ་གཞན་མེད་པས་ན་བླ་ན་མེད་པ་ཡིན་ནོ། །
ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། ལས་བསྟན་པ་ཞེས་བྱ་བ་སྟེ་གནས་
བཞི་པའི་མཆན་འགྲེལ་བཤད་པའོ།། །། །
༈ལྔ་པ་ཕྲ་རྒྱས་བསྟན་པའི་གནས་འཆད་པ་ལ་བཞི། མཚམས་སྦྱར་བ། ཕྲ་རྒྱས་
དངོས། དེ་སྤོང་བའི་ཚུལ། སྤངས་པའི་འབྲས་བུ་ཡོངས་ཤེས་བསྟན་པའོ། །དང་པོ་
ནི། ལས་ལས་འཇིག་རྟེན་སྣ་ཚོགས་སྐྱེས།
།ཞེས་བཤད་ན། ལས་ཁོ་ན་ལས་སྣོད་
བཅུད་ཀྱི་འཇིག་རྟེན་སྣ་ཚོགས་པ་འདི་སྐྱེ་བ་ཡིན་ནམ་ཞེ་ན། མ་ཡིན་ཏེ། སྲིད་པའི་རྩ་
བ་ཕྲ་རྒྱས་ཡིན་པའི་ཕྱིར་ཏེ། ། ལས་ཀྱིས་འཁོར་བར་སྐྱེ་བ་ལ་དེ་ཀུན་ནས་སློང་བྱེད་ཀྱི་ཉོན་
མོངས་སྔོན་དུ་འགྲོ་དགོས་པའི་ཕྱིར་ཏེ། ཉོན་མོངས་མེད་པར་ལས་རྐྱང་པས་འབྲས་བུ་མི་
འབྱིན་པའི་ཕྱིར། དཔེར་ན། དགྲ་བཅོམ་པ་ལ་མ་ངེས་པའི་ལས་ཡོད་ཀྱང་ཉོན་མོངས་
མེད་པས་འཁོར་བར་མི་སྐྱེ་བ་བཞིན་ནོ།། །།
གཉིས་པ་ཕྲ་རྒྱས་དངོས་ལ་བདུན། ཕྲ་རྒྱས་ཀྱི་དབྱེ་བ། རྣམ་པའི་བྱེ་བྲག །སེམས་
ཕྲ་རྒྱས་དང་བཅས་པའི་ཚུལ། ཉོན་མོངས་སྐྱེ་ཚུལ། རྣམ་གྲངས། གང་དང་མཚུངས་
ལྡན། སྒྲིབ་པ་ལྔ་བཤད་པའོ། །
དང་པོ་ལ་གཉིས། དངོས་དང༌། ཞར་བྱུང་ངོ་། །
དང་པོ་ལ་གཉིས། རྩ་བའི་དབྱེ་བ་དང་། ཁྱད་པར་གྱི་དབྱེ་བའོ། །

དང་པོ་ནི། སྲིད་པའི་རྩ་བ་ཕྲ་རྒྱས། ཞེས་བཤད་ན། ཕྲ་རྒྱས་དེ་ལ་དུ་ཡོད་ཅེ་
ན། ཕྲ་རྒྱས་དྲུག་ཡོད་དེ། འདོད་ཆགས་ཀྱི་ཕྲ་རྒྱས། དེ་བཞིན་དུ་ཁོང་ཁྲོའི་ཕྲ་རྒྱས་
དང་། ང་རྒྱལ་གྱི། མ་རིག་པའི། ལྟ་བའི་དང་། ཐེ་ཚོམ་གྱི་ཕྲ་རྒྱས་རྣམས་སུ་
ཡོད་པའི་ཕྱིར། དེ་བཞིན་ཞེས་པ་ལ་གང་ལ་དམིགས་ནས་འདོད་ཆགས་རྒྱས་སུ་རུང་བ་དེ་
ལ་ཁོང་ཁྲོ་སོགས་ཀྱང་རྒྱས་སུ་རུང་ཞེས་པའི་དོན་ཏོ། །ཕྲ་རྒྱས་དེ་དྲུག་ཀྱང་འདོད་ཆགས་ལ་
འདོད་པའི་འདོད་ཆགས་དང་སྲིད་པའི་འདོད་ཆགས་གཉིས་སུ་དབྱེ་བས་བདུན་དུའང་བཤད་
དོ། །འདོད་པའི་འདོད་ཆགས་ནི་འདོད་པའི་ཡོན་ཏན་གཟུགས་དྲི་ལ་སོགས་པ་ལ་དམིགས་
ནས་སྐྱེ་བས་འདོད་ཁམས་ན་ཡོད་ལ། ཁམས་གོང་མ་གཉིས་ལས་སྐྱེས་པའི་འདོད་ཆགས་
ནི་སྲིད་པའི་འདོད་ཆགས་སོ། །དེ་གཉིས་སྲེད་པའི་འདོད་ཆགས་ཞེས་གཅིག་ཏུ་སྡུད་པའི་
རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། དེ་དག་ཕལ་ཆེར་སྙོམས་འཇུག་ལ་སྲེད་པས་
ཁ་ནི་ནང་དུ་བལྟས་ཏེ་མཉམ་པར་གཞག་པར་འདྲ་བའི་ཕྱིར་དང༌། བསྒྲིབས་ལ་ལུང་མ་
བསྟན་ཡིན་པར་མཚུངས་པའི་ཕྱིར་ན་གཅིག་ཏུ་བྱས་སོ། །དགོས་པ་ནི་ཁམས་གཉིས་པོ་
དེར་ཏེ། དེ་དག་ལ་ཐར་པ་ཡིན་ནོ་སྙམ་པའི་འདུ་ཤེས་བཟློག་པའི་ཕྱིར་དེ་གཉིས་སྙོམས་
འཇུག་ལ་སྲེད་པ་ལས་འབྱུང་བས་སྲིད་པའི་འདོད་ཆགས་སུ་བཤད་པ་ཡིན་ནོ། །ཡང་དེ་དག་
བཅུར་ཡང་བཤད་དེ། ཇི་ལྟར་ཞེ་ན། ལྟ་བ་ལ་ལྔ་སྟེ། འཇིག་ཚོགས་ལ་ལྟ་བ་དང་།
སྐུར་འདེབས་ལོག་ལྟ་དང༌། སྒྲོ་འདོགས་མཐར་འཛིན་པར་ལྟ་བ་དང༌། ལྟ་བ་མཆོག་
འཛིན་དང་ནི། ཚུལ་ཁྲིམས་དང་། བརྟུལ་ཞུགས་མཆོག་ཏུ་འཛིན་པ་ལ་སྔར་གྱི་བསྣན་
པ་དང་བཅུ་ཡིན་ནོ། །
གཉིས་པ་ཁྱད་པར་གྱི་དབྱེ་བ་ནི། ཡང་ཕྲ་རྒྱས་དེ་ལ་རྣམ་པ་དང་། བྱེ་བྲག་དང༌།
ཁམས་ཀྱི་སྒོ་ནས་དབྱེ་ན་དགུ་བཅུ་རྩ་བརྒྱད་དུ་འདོད་དེ། དེ་དག་བཅུ་པོ་འདོད་པའི་ཉེར་
ལེན་གྱི་ཕུང་པོ་ལ་དངོས་བརྒྱུད་ནས་ལོག་པར་འཇུག་པས་སྡུག་བསྔལ་ཆོས་བཟོད་ཆོས་ཤེས་
སྐྱེས་པ་ན་ཐོ་ཡོར་ཤེས་པས་མིར་འཛིན་བཟློག་པ་བཞིན་སྤོང་བ་ཡིན་ནོ། །ཀུན་འབྱུང་དང་
འགོག་པ་མཐོང་སྤང་ནི་བདུན་བདུན་ཡིན་ཏེ། འཇིག་མཐར་གཉིས་དང་། ཚུལ་ཞུགས་མཆོག་
འཛིན་གྱི་ལྟ་བ་གསུམ་མ་གཏོགས་པའི་ཕྱིར། ལམ་མཐོང་སྤང་ནི་བརྒྱད་ཡིན་ཏེ། འཇིག་
མཐར་གཉིས་མ་གཏོགས་པའི་ཕྱིར་ཏེ། རྣམ་པར་མི་འགལ་བས་ལོག་པར་མི་འཇུག་པའི་

ཕྱིར། དེ་དག་ནི་འདོད་པ་ན་སྡུག་བསྔལ་ལ་སོགས་པའི་བདེན་པ་བཞི་སོ་སོའི་རང་མཚན་
མཐོང་བས་རིམ་པ་བཞིན་དུ་སྤོང་བར་བྱེད་དོ། །འདོད་ཆགས། ཁོང་ཁྲོ། ང་རྒྱལ། མ་
རིག་པ་བཞི་ནི་བདེན་པ་ལ་དངོས་སུ་དམིགས་པའི་ལྟ་བ་སོགས་ལ་དམིགས་པས་སམ། ཤེས་
བྱ་རང་གི་མཚན་ཉིད་ལ་ལོག་པར་ཞུགས་པས་ཀུན་བརྟགས་བདེན་པ་མཐོང་བ་ཙམ་གྱིས་སྤོང་
ལ། ལྷན་སྐྱེས་བསྒོམ་པས་སྤང་བར་བྱ་བ་ཡིན་ནོ། །དེས་ན་དེ་བཞི་ལ་སྒོ་གཉིས་སུ་ཕྱེ་
བས་འདོད་པ་ན་སྤྱོད་པའི་ཕྲ་རྒྱས་སུམ་ཅུ་རྩ་དྲུག་དང་། དེ་བཞི་ནི་བདེན་པ་བཞི་དང་། སྒོམ་
ལམ་ལྔ་ཀའི་སྤང་བྱར་འགྱུར་བས་ན་རིས་ལྔ་པའོ། །འདོད་ཁམས་སུ་བཤད་པ་ལས་ཁོང་ཁྲོ་མ་
གཏོགས་པའི་ཉོན་མོངས་པ་དེ་དག་ཉིད་གཟུགས་ཀྱི་ཁམས་ན་ཡོད་དོ། །དེས་ན་གཟུགས་
ཁམས་སུ་མཐོང་སྒོམ་གྱི་སྤང་བྱའི་ཕྲ་རྒྱས་སུམ་ཅུ་རྩ་གཅིག་གོ །གཟུགས་མེད་པའི་ཁམས་
ནའང་གཟུགས་ཁམས་དེ་དང་འདྲ་སྟེ། དེ་དག་དགུ་དང་། དྲུག་དྲུག་དང་། བདུན་གསུམ་ནི་
བསྒོམ་པས་བར་སྦྱར་རོ། །དེ་ལྟར་ན་ཁམས་གསུམ་ན་མཐོང་སྤང་བརྒྱད་ཅུ་རྩ་བརྒྱད་དང་སྒོམ་
སྤང་བཅུ་སྟེ་དགུ་བཅུ་རྩ་བརྒྱད་དུ་འདོད། །
གཉིས་པ་ཞར་བྱུང་ལ་ལྔ། སྤང་བྱ་ངེས་པ། ལྟ་བ་སོ་སོའི་མཚན་ཉིད། ལྟ་བ་ཐ་
མ་དང་འབྲེལ་བའི་རྩོད་སྤང་། ཕྱིན་ཅི་ལོག་གི་རབ་དབྱེ། ང་རྒྱལ་གྱི་དབྱེ་བ་སྤྲོས་པ་དང་
བཅས་པའོ། ། ། །
དང་པོ་ནི། འོ་ན། ཕྲ་རྒྱས་མཐོང་སྤང་རྣམས་མཐོང་ལམ་ཁོ་ན་དང་། སྒོམ་
སྤང་རྣམས་སྒོམ་ལམ་ཁོ་ནས་སྤོང་བ་ཡིན་ནམ་ཞེ་ན། སྲིད་རྩེ་ལས་སྐྱེས་པ་རྗེས་སུ་ཤེས་པའི་
བཟོད་པ་ཡིས་གཞོམ་བྱ་མཐོང་བས་སྤང་བར་བྱ་བ་ཉིད་མཐོང་ལམ་ཁོ་ནས་སྤོང་སྟེ། འཇིག་
རྟེན་པའི་ལམ་གྱིས་སྲིད་རྩེའི་ཉོན་མོངས་སྤོང་མི་ནུས་ལ། ཟག་མེད་སྒོམ་ལམ་གྱི་སྔར་མཐོང་
ལམ་སྐྱེས་ཟིན་པའི་ཕྱིར། ས་ལྷག་མ་བརྒྱད་ལས་སྐྱེས་པ་བཟོད་པས་གཞོམ་བྱ་དེ་མཐོང་
ལམ་དང་སྒོམ་ལམ་གཉིས་ཀྱིས་སྤོང་སྟེ། འཆིང་བ་ཀུན་ལྡན་གྱི་འཕགས་པས་བདེན་པ་
མངོན་སུམ་དུ་མཐོང་བའི་མཐོང་ལམ་གྱིས་སྤོང་། བྱིས་པས་མཐོང་སྤང་དང་སྒོམ་སྤང་ཆ་
གཅིག་ཏུ་བསྒྲིལ་ནས་སྤོང་བའི་ཚེ་འཇིག་རྟེན་པའི་སྒོམ་ལམ་གྱིས་སྤོང་བའི་ཕྱིར། བཟོད་པས་
གཞོམ་བྱ་མིན་པ་ལྟ་མིན་ཆགས་སོགས་ལྷན་སྐྱེས་བཞི་ལྟ་བུ་ཤེས་པས་གཞོམ་བྱ་ནི་བསྒོམ་
ལམ་ཁོ་ནས་སྤོང་སྟེ། དེ་ཟག་བཅས་ཡིན་པ་གང་ཞིག །མཐོང་སྤང་མ་ཡིན་པའི་ཕྱིར། །

གཉིས་པ་ལྟ་བ་སོ་སོའི་མཚན་ཉིད་ནི། ལྟ་བ་ལྔ་སྟེ། ཞེས་བཤད་ན། ལྟ་བ་
ལྔ་པོ་དེའི་ངོ་བོ་གང་ཞེ་ན། ཉེར་ལེན་གྱི་ཕུང་པོ་ལ་བདག་དང་བདག་གིར་ལྟ་བ་ནི་འཇིག་
ཚོགས་ལ་ལྟ་བ་དང་། ཉེར་ལེན་གྱི་ཕུང་པོ་ལ་རྟག་པ་དང་ཆད་པར་ལྟ་བ་ནི་མཐར་འཛིན་
པའི་ལྟ་བ་དང༌། ལས་རྒྱུ་འབྲས་མེད་པར་ལྟ་བ་ནི་ལོག་པའི་ལྟ་བ་དང་། ལྟ་བ་དང་པོ་
གསུམ་སོགས་དམན་པ་ལ་མཆོག་ཏུ་ལྟ་བའི་ལྟ་བ་མཆོག་འཛིན་དང་། དབང་ཕྱུག་སོགས་རྒྱུ་
མིན་པ་ལ་རྒྱུར་ལྟ་བ་དང་། ལམ་མིན་པ་ལ་ལམ་དུ་ལྟ་བ་ལུས་ལ་མེ་ལྔ་བསྟེན་པ་དང་། ཟས་
གཅོད་པ་ནི་ཚུལ་ཁྲིམས་དང་བརྟུལ་ཞུགས་མཆོག་འཛིན་ཏེ། དེ་དག་ལྟ་བ་ལྟ་ཡིན་ནོ། །འོ་
ན། དང་པོ་ལ་ཅིའི་ཕྱིར་འཇིག་ཚོགས་ལ་ལྟ་བ་ཞེས་བྱ་ཞེ་ན། ཉེར་ལེན་གྱི་ཕུང་པོ་འཇིག་
ཚོགས་ཡིན་ལ། དེ་ལ་བདག་དང་བདག་གིར་ལྟ་བས་དེ་སྐད་ཅེས་བྱའོ། །
གསུམ་པ་ལྟ་བ་ཐ་མ་དང་འབྲེལ་བའི་རྩོད་སྤང་ནི། འོ་ན། དབང་ཕྱུག་སོགས་
རྒྱུ་མ་ཡིན་པར་རྒྱུར་མངོན་པར་ཞེན་པ་དེ་ཡང་ཀུན་འབྱུང་མཐོང་སྤང་དུ་འགྱུར་ཏེ། སྡུག་
བསྔལ་གྱི་རྒྱུ་ལ་ལོག་ཞུགས་ཡིན་པའི་ཕྱིར་ཞེ་ན། སྡུག་བསྔལ་མཐོང་བས་སྤང་བར་བྱ་བ་
ཉིད་ཡིན་ཏེ། རྟག་པ་དང་བདག་ཏུ་ཕྱིན་ཅི་ལོག་པ་ཡི་སྟོབས་ཀྱིས་རབ་ཏུ་འཇུག་པ་དེའི་
ཕྱིར།།
བཞི་པ་ཕྱིན་ཅི་ལོག་གི་རབ་དབྱེ་ནི། རྟག་བདག་ཕྱིན་ཅི་ལོག་པ་ཡིས། །ཞེས་
བཤད་ན། ཕྱིན་ཅི་ལོག་གཉིས་ཁོ་ནར་ངེས་སམ་ཞེ་ན། མ་ཡིན་ཏེ། ཕྱིན་ཅི་ལོག་
བཞི་ཡོད་པའི་ཕྱིར་ཏེ། མི་རྟག་པ་ལ་རྟག་པར་ཕྱིན་ཅི་ལོག །མི་གཙང་བ་ལ་གཙང་
བར། སྡུག་བསྔལ་བ་ལ་བདེ་བར། བདག་མེད་པ་ལ་བདག་ཏུ་ཕྱིན་ཅི་ལོག་བཞི་ཡོད་
པའི་ཕྱིར། འོ་ན། ལྟ་བ་གང་ལ་ཕྱིན་ཅི་ལོག་ཏུ་བཞག་ཅེ་ན། ལྟ་བ་གསུམ་ལས་
ཕྱིན་ཅི་ལོག་བཞི་ཚན་དེ་བཞག་སྟེ། མཐར་འཛིན་པའི་རྟག་ལྟ་བ་ལས་མི་རྟག་པ་ལ་རྟག་
པར་ཕྱིན་ཅི་ལོག་དེ་བཞག །ལྟ་བ་མཆོག་འཛིན་ལས་མི་གཙང་བ་ལ་གཙང་བར་དེ་དང་།
སྡུག་བསྔལ་བ་ལ་བདེ་བར་ཕྱིན་ཅི་ལོག་དེ་བཞག །འཇིག་ལྟ་བདག་ཏུ་ལྟ་བ་ལས་བདག་
མེད་པ་ལ་བདག་ཏུ་ཕྱིན་ཅི་ལོག་པ་དེ་བཞག་པའི་ཕྱིར། ལྟ་བ་གཞན་རྣམས་ལ་ཕྱིན་ཅི་
ལོག་མི་འཇོག་པའི་རྒྱུ་མཚན་ཅི་ཡིན་ཞེ་ན། ཡུལ་ལ་མཐའ་གཅིག་ཏུ་ཕྱིན་ཅི་ལོག་པའི་ཕྱིར་
དང༌། ངེས་པར་རྟོག་པ་དང་ལྡན་པའི་ཕྱིར་དང༌། སྒྲོ་འདོགས་པའི་ཕྱིར་ཞེས་པའི་རྒྱུ་

མཚན་གསུམ་པོ་དེ་ཚང་བ་ལས་ཕྱིན་ཅི་ལོག་འཇོག་པ་ཡིན་པ་ལས། ཚུལ་ཁྲིམས་དང་
བརྟུལ་ཞུགས་མཆོག་ཏུ་འཛིན་པའི་ལྟ་བ་དེ་ཡུལ་ལ་མཐའ་གཅིག་ཏུ་ཕྱིན་ཅི་ལོག་མིན་པའི་ཕྱིར་
དང༌། མཐར་འཛིན་གྱི་ཆད་ལྟ་དང་ལོག་ལྟ་ནི་སྐུར་འདེབས་ལས་སྒྲོ་འདོགས་མིན་པའི་ཕྱིར་ན།
དེ་དག་ལ་ཕྱིན་ཅི་ལོག་བཞག་པ་མ་ཡིན་ནོ། །འོ་ན། མདོ་ལས། མི་རྟག་པ་ལ་རྟག་གོ་
སྙམ་དུ་སེམས་ཕྱིན་ཅི་ལོག་པ་དང་། འདུ་ཤེས་ཕྱིན་ཅི་ལོག་པ་དང་། ལྟ་བ་ཕྱིན་ཅི་ལོག་པའོ་
ཞེས་གསུངས་པའི་སེམས་དང་འདུ་ཤེས་ཕྱིན་ཅི་ལོག་དེ་ཡང་ཕྱིན་ཅི་ལོག་མ་ཡིན་པར་འགྱུར་
ཏེ། ངེས་རྟོག་མེད་པའི་ཕྱིར་ཞེ་ན། སྐྱོན་མེད་དེ། རྩ་བའི་ཕྲ་རྒྱས་གཞིར་བཟུང་ནས།
འདིར་ནི་རྒྱུ་མཚན་གཉིས་མ་ཚང་བས་ཕྱིན་ཅི་ལོག་ཏུ་མ་བཞག་ལ། མདོར་དེ་གཉིས་ལོག་
པར་ལྟ་བ་དང་མཚུངས་ལྡན་གྱི་དབང་གིས་ཕྱིན་ཅི་ལོག་ཏུ་གསུངས་པའི་ཕྱིར། །
ལྔ་པ་ང་རྒྱལ་གྱི་དབྱེ་བ་སྤྲོས་པ་དང་བཅས་པ་ནི། ལྟ་བ་ཁོ་ན་ལ་དབྱེ་བ་ཡོད་དམ་
ཞེ་ན། ང་རྒྱལ་ལའང་བདུན་ཡོད་དེ། ང་རྒྱལ་དང་། ལྷག་པའི་ང་རྒྱལ་དང་། ང་
རྒྱལ་ལས་ཀྱང་ང་རྒྱལ་དང་། ངའོ་སྙམ་པའི་ང་རྒྱལ་དང༌། མངོན་པའི་ང་རྒྱལ་དང་།
ཅུང་ཟད་སྙམ་པའི་ང་རྒྱལ་དང༌། ལོག་པའི་ང་རྒྱལ་ཏེ་རྣམ་པ་བདུན་ཡོད་པའི་ཕྱིར། དེའང་ངོས་
འཛིན་རིམ་བཞིན་དུ། དམན་པ་ལས་བདག་ཁྱད་པར་དུ་འཕགས་སོ་སྙམ་དུ་སེམས་ཁེངས་
པ་དང་། དེ་བཞིན་ཏུ་བདག་རང་དང་མཉམ་པ་རྣམས་ལས་ཁྱད་པར་དུ་འཕགས་སོ། །
གཞན་ཁྱད་པར་དུ་འཕགས་པ་རྣམས་ལས་ཆེས་ཁྱད་པར་དུ་འཕགས་སོ། །ཉེར་ལེན་གྱི་
ཕུང་པོ་ལ་དམིགས་ནས་ངའོ་སྙམ་དུ། ཡོན་ཏན་མ་ཐོབ་པ་ལ་ཐོབ་སྙམ་དུ། ཆེས་ཁྱད་
པར་དུ་འཕགས་པ་ལས་བདག་ཅུང་ཟད་དམན་ནོ། །ཡོན་ཏན་མ་ཡིན་པ་སྐྱོན་ཐོབ་པ་ལ་
ཡོན་ཏན་ཐོབ་བོ་སྙམ་དུ་སེམས་ཁེངས་པའོ། །བསྟན་བཅོས་ཡེ་ཤེས་ལ་འཇུག་པ་ལས་དགུ་
གསུངས་ཏེ། གཞན་ལ་ལྟོས་ཏེ་བདག་སྒྲུབ་པ་གསུམ། བདག་ལ་ལྟོས་ཏེ་གཞན་སྒྲུབ་པ་
གསུམ། བདག་ལ་ལྟོས་ཏེ་གཞན་འགོག་པ་གསུམ་མོ། །དང་པོ་གསུམ་ཡོད་དེ། བདག་
གཞན་ལས་ཁྱད་པར་དུ་འཕགས་སོ། །གཞན་དང་མཉམ་མོ། །གཞན་ལས་དམན་ནོ་ཞེས་
པ་གསུམ་མོ། །གཉིས་པ་གསུམ་ཡོད་དེ། གཞན་བདག་ལས་ཁྱད་པར་དུ་འཕགས་སོ། །
བདག་དང་མཉམ་མོ། །བདག་ལས་དམན་ནོ་ཞེས་པ་གསུམ་མོ། །གསུམ་པ་གསུམ་
ཡོད་དེ། བདག་ལས་ཁྱད་པར་དུ་འཕགས་པ་མེད་དོ། །བདག་དང་མཉམ་པ་མེད་དོ། །

བདག་ལས་དམན་པ་མེད་དོ་ཞེས་པ་གསུམ་མོ། །འོ་ན། ང་རྒྱལ་དགུ་པོ་དེ་དག་ང་རྒྱལ་
བདུན་པོ་གང་གི་ནང་དུ་འདུ་ཞེ་ན། ང་རྒྱལ་དང་། ལྷག་པའི་ང་རྒྱལ་དང་། ཅུང་ཟད་
སྙམ་པའི་ང་རྒྱལ་གསུམ་དུ་འདུ་བ་ཡིན་ནོ། །འོ་ན། ང་རྒྱལ་དེ་དག་མཐོང་སྤང་དང་སྒོམ་
སྤང་གང་ཡིན་ཞེ་ན། དེ་དག་ནི་མཐོང་ལམ་དང་བསྒོམ་ལམ་གཉིས་ཀས་ཟད་པར་བྱ་དགོས་པ་
ཡིན་ནོ། །འོ་ན། སྒོམ་སྤང་མ་སྤངས་པའི་འཕགས་པ་ལ་མངོན་གྱུར་དུ་མི་འབྱུང་ངམ་ཞེ་
ན། བསྒོམ་པས་སྤང་བར་བྱ་བ་ནི་གསོད་ལྕོགས་ཀུན་ནས་བཀྲིས་པ་དང་། དེ་བཞིན་དུ་
བདག་གླང་པོ་ཆེ་ས་སྲུང་གི་བུར་གྱུར་ན་ཅི་མ་རུང་སྙམ་པ་ལྟ་བུ་སྐྱེ་བའི་སྲེད་པ་དང་། བདག་
ཡུན་རིང་དུ་གནས་པས་ཅི་ཞིག་བྱ། མྱུར་དུ་ཤི་ན་སྙམ་པ་ལྟ་བུ་འཇིག་པའི་སྲེད་པ་དང་།
ང་རྒྱལ་རྣམ་པ་བདུན་དང་། ངའོ་སྙམ་པ་འབྱུང་བའི་ང་རྒྱལ་དགུ་པོ་རྣམས་ནི་འཕགས་པ་
ལ་མངོན་གྱུར་དུ་མི་འབྱུང་སྟེ། དེ་དག་ལྟ་བས་རྒྱས་པར་འགྱུར་བ་ཡིན་ལ། འཕགས་
པས་ལྟ་བ་སྤངས་བའི་ཕྱིར་རོ། །མི་དགེ་བ་ཡིན་པའི་འགྱོད་པའང་འཕགས་པ་ལ་མངོན་
གྱུར་དུ་འབྱུང་བ་མ་ཡིན་ཏེ། དེ་ཐེ་ཚོམ་གྱིས་རྒྱས་པར་འགྱུར་བ་ལས་འཕགས་པས་ཐེ་ཚོམ་
སྤངས་པའི་ཕྱིར།
གཉིས་པ་རྣམ་པའི་བྱེ་བྲག་ལ་ལྔ། རྒྱུ་ལ་ལྟོས་པའི་རབ་དབྱེ། དམིགས་ཡུལ་ལ་ལྟོས་
པའི་རབ་དབྱེ། ངོ་བོ་ལ་ལྟོས་པའི་རབ་དབྱེ། དུས་ལ་ལྟོས་པའི་ལྡན་ཚུལ། ཡུལ་
ཡུལ་ཅན་གྱི་བྱེ་བྲག་གོ །
དང་པོ་ནི། ཕྲ་རྒྱས་དེ་དག་ལས་ཁམས་ཀུན་ཏུ་འགྲོ་བ་ཡིན་པ་ནི་དུ་ཞེ་ན། དེ་ལ་
ཁམས་གསུམ་དུ་སྡུག་བསྔལ་མཐོང་བས་སྤང་བར་བྱ་བའི་ལྟ་བ་ལྔ་གསུམ་བཅོ་ལྔ་དང༌། རྒྱུ་
ཀུན་འབྱུང་མཐོང་བས་སྤང་བར་བྱ་བའི་ལྟ་བ་གཉིས་གསུམ་དྲུག་དང༌། དེ་བཞིན་དུ་སྡུག་
བསྔལ་ཀུན་འབྱུང་གི་ཐེ་ཚོམ་གཉིས་གསུམ་དྲུག་དང་། ལྟ་བ་དང་ཐེ་ཚོམ་གང་ཡིན་པ་དེ་
དག་དང་ལྷན་ཅིག་མཚུངས་པར་ལྡན་པའི་མ་རིག་པ་རིས་གཅིག་པ་རྣམས་བསྡོམས་པ་གཅིག་
སྟེ་ཁམས་གསུམ་གྱི་གསུམ་དང་། རྩ་ཉོན་གཞན་དང་མ་འདྲེས་པའི་སྡུག་ཀུན་མཐོང་སྤང་
གི་མ་རིག་པ་བསྡོམས་པ་གཅིག་སྟེ་ཁམས་གསུམ་གྱི་གསུམ་པོ་གང་ཡིན་པ་སྟེ། བསྡོམས་
སུམ་ཅུ་རྩ་གསུམ་ལས་ཁམས་རེ་རེའི་བཅུ་གཅིག་བཅུ་གཅིག་པོ་རྣམས་རང་རང་གི་ཁམས་ཀྱི་
སྤང་བྱ་རིས་ལྔ་པོ་ཀུན་ལ་དམིགས་སུ་རུང་བ་དང་། དེ་དག་སྐྱེད་བྱེད་ཀྱི་རྒྱུའང་ཡིན་པའི་

ཕྱིར་སྐལ་བ་མཉམ་པའི་ཁམས་ཀུན་ཏུ་འགྲོ་བ་ཡིན་ནོ། །ཕྲ་རྒྱས་དྲུག་ཅུ་རྩ་ལྔ་དང༌། མ་
རིག་པ་དྲུག་པོ་དེའི་ཆ་ལས་གཞན་པའི་མ་རིག་པ་དང་བཅས་པ་ནི་ཀུན་འགྲོ་མིན་ནོ། །ཕྲ་རྒྱས་
ཀུན་འགྲོ་བཅུ་གཅིག་བཤད་པ་དེ་དག་ལས་དགུ་ནི་སྐལ་བ་མི་མཉམ་པའི་ཁམས་དང་། གོང་
མ་དག་ཏུའང་དམིགས་པའི་ཕྱིར་སྐལ་བ་མི་མཉམ་པའི་ཁམས་ཀུན་འགྲོ་ཞེས་བྱའི། དེར་
འཇིག་མཐར་གྱི་ལྟ་བ་གཉིས་པོ་མ་གཏོགས་ཏེ། དེ་གཉིས་ནི་རང་རྒྱུད་ཀྱི་ཕུང་པོ་ཁོ་ན་ལ་
བདག་དང་རྟག་ཆད་དུ་ལྟ་བ་ཡིན་ན། གོང་འོག་རྒྱུད་ཐ་དད་པའི་ཕྱིར་རོ། །འོག་ཏུ་དམིགས་
པའི་ཉོན་མོངས་ནི་མེད་དེ། འོག་མ་ནི་སྤངས་པས་འདུན་པའི་འདོད་ཆགས་དང་བྲལ་བར་
ངེས་པའི་ཕྱིར། ཡང་ཕྲ་རྒྱས་ཁོ་ན་ཀུན་འགྲོ་ཡིན་ནམ་ཞེ་ན། ཕྲ་རྒྱས་བཅུ་གཅིག་པོ་དེ་
དག་དང་ལྷན་ཅིག་ཏུ་འབྱུང་བའི་ཆོས་གང་སེམས་སེམས་བྱུང་ཚོར་སོགས་མཚུངས་ལྡན་རྣམས་
དང་མཚན་ཉིད་ལ་སོགས་པ་དེའང་ཀུན་འགྲོ་ཡིན་ནོ། །འོན་ཀྱང་ཐོབ་པ་ནི་མ་གཏོགས་ཏེ།
ཕྲ་རྒྱས་དེ་དག་དང་ཐོབ་པ་རྣམ་རྒྱུའི་འབྲས་བུ་མི་གཅིག་པའི་ཕྱིར། དེ་ལ་ཀུན་འགྲོ་རྣམས་
ནི་བདེན་པ་དང་པོ་གཉིས་ཀྱི་མཚན་ཉིད་དང་འགལ་བར་ཞུགས་པས་དངོས་སུ་ལོག་ཞུགས་
དང་། ཀུན་འགྲོ་མ་ཡིན་པ་ནི་བདེན་པ་དེ་གཉིས་དང་འགལ་བར་མི་འཇུག་གི དངོས་སུ་
ལོག་ཞུགས་ལ་དམིགས་ནས་ཆགས་པས་དོན་དུ་གཉེར་བ་དང་། ཁོང་ཁྲོས་མནར་སེམས་པ་
དང༌། ང་རྒྱལ་གྱིས་ཁེངས་པའི་རྣམ་པར་འཇུག་པས་དེ་དག་ནི་ལོག་ཞུགས་ལ་ལོག་ཞུགས་
ཡིན་ནོ། །
གཉིས་པ་དམིགས་ཡུལ་ལ་ལྟོས་པའི་རབ་དབྱེ་ནི། ཕྲ་རྒྱས་དེ་དག་ལས་ཟག་བཅས་
དང་ཟག་མེད་ལ་དམིགས་པ་དུ་ཞེ་ན། འགོག་པ་དང་ལམ་མཐོང་བས་སྤང་བར་བྱ་བ་ལོག་
ལྟ་གཉིས་དང་། ཐེ་ཚོམ་གཉིས་དང་བཞི་པོ་དེ་དག་དང་མཚུངས་པར་ལྡན་པའི་མ་རིག་པ་
བསྡོམས་པ་གཅིག་དང་། མ་འདྲེས་པ་འབའ་ཞིག་པའི་མ་རིག་པ་བསྡོམས་པ་གཅིག་དང་
དྲུག་གམ། ཁམས་ཀྱིས་ཕྱེ་ན་བཅོ་བརྒྱད་ནི་ཟག་པ་མེད་པའི་སྤྱོད་ཡུལ་ཅན་ཡིན་ཏེ། དེ་
དག་གི་འགོག་ལམ་གྱི་བདེན་པར་ལོག་པར་རྟོག་པ་ཡིན་ལ། བདེན་པ་དེ་གཉིས་ཀྱང་ཟག་
མེད་ཡིན་པའི་ཕྱིར། ཡང་འགོག་པ་མཐོང་སྤང་རང་གི་ས་པའི་འགོག་པ་ལ་དམིགས་ཀྱི།
གཞན་གྱི་ས་པའི་འགོག་པ་ལ་མ་དམིགས་ཏེ། འགོག་པ་གཉིས་པོ་དེ་རྫས་ཐ་དད་ཡིན་པའི་
ཕྱིར། འདོད་པའི་འགོག་དམིགས་ནས་སྲིད་རྩེའི་བར་སྦྱར་རོ། །འོ་ན། ལམ་ལའང་

དེར་ངེས་སམ་ཞེ་ན། དང་པོའི་ཉེར་བསྡོགས་སོགས་བསམ་གཏན་ས་དྲུག་ལ་བརྟེན་པའི་
ཆོས་ཤེས་ཀྱི་ཕྱོགས་ཀྱི་ལམ་ཐམས་ཅད་ནི་ལམ་དེའི་སྤྱོད་ཡུལ་ཅན་གྱི་འདོད་པའི་མཐོང་སྤང་
ལོག་ལྟ། ། ཐེ་ཚོམ། མ་རིག་པ་གསུམ་གྱི་སྤྱོད་ཡུལ་ཡིན་ཏེ། བསམ་གཏན་ས་དྲུག་
གི་ལམ་ནི་ཕན་ཚུན་མཉམ་པ་དང་ཁྱད་པར་ཅན་གྱི་རྒྱུ་ཡིན་པ་གང་ཞིག ཆོས་ཤེས་ཕྱོགས་
འདོད་པའི་གཉེན་པོའི་རིས་ཡིན་པའི་ཕྱིར། ཟག་མེད་དྲུག་པོ་དེ་དང་གཟུགས་མེད་དང་པོ་
གསུམ་སྟེ་ས་དགུ་ལ་བརྟེན་པའི་རྗེས་ཤེས་ཕྱོགས་ཀྱི་ལམ་ཐམས་ཅད་ནི་ལམ་དེའི་སྤྱོད་ཡུལ་
ཅན་གྱི་གོང་མའི་ལམ་མཐོང་སྤང་གསུམ་པོ་དེའི་ཡུལ་ཡིན་ཏེ། ཟག་མེད་ས་དགུའི་ལམ་ནི་
ཕན་ཚུན་མཉམ་པ་དང་ཁྱད་པར་ཅན་གྱི་རྒྱུ་ཡིན་པ་གང་ཞིག །རྗེས་ཤེས་གོང་མའི་གཉེན་
པོ་ཡིན་པའི་ཕྱིར། འོ་ན། དེ་གསུམ་ལས་ཕྲ་རྒྱས་གཞན་གྱིས་འགོག་ལམ་ལ་མ་དམིགས་
པའི་རྒྱུ་མཚན་ཅི་ཡིན་ཞེ་ན། འགོག་ལམ་ལ་འདོད་ཆགས་ཀྱིས་དངོས་སུ་དམིགས་པ་མིན་
ཏེ། དེའི་ཡུལ་ནི་གཅིག་ཏུ་སྤང་བྱ་ཡིན་ལ། འགོག་ལམ་སྤང་བྱ་མ་ཡིན་པའི་ཕྱིར། ཞེ་
སྡང་གིས་དེ་ལ་དམིགས་པ་མིན་ཏེ། དེས་གཞན་ལ་གནོད་པ་མི་བྱེད་པའི་ཕྱིར། ང་རྒྱལ་
གྱིས་དེ་ལ་དམིགས་པ་མ་ཡིན་ཏེ། དེ་ཞི་བའི་ཕྱིར། ཚུལ་ཁྲིམས་དང་བརྟུལ་ཞུགས་མཆོག་
འཛིན་གྱིས་དེ་ལ་དམིགས་པ་མིན་ཏེ། དེ་མ་དག་པ་ལ་དག་པར་འཛིན་པ་གང་ཞིག །དེ་དག་
པ་ཡིན་པའི་ཕྱིར། ལྟ་བ་མཆོག་འཛིན་གྱིས་དེ་ལ་དམིགས་པ་མིན་ཏེ། དེས་དམན་པ་
ལ་མཆོག་ཏུ་འཛིན་པ་གང་ཞིག །འགོག་ལམ་དེ་མཆོག་ཏུ་གྱུར་པ་ཡིན་པའི་ཕྱིར། འོ་
ན། ཕྲ་རྒྱས་དེ་དག་ལ་དམིགས་པ་དང་མཚུངས་ལྡན་གྱིས་རྒྱས་པར་འགྱུར་བ་གང་ཡིན་ཞེ་
ན། ཕྲ་རྒྱས་ཀུན་ཏུ་འགྲོ་བ་རྣམས་ནི་དམིགས་པའི་སྒོ་ནས་རང་གི་ས་ཐམས་ཅད་དུ་ནི་
རྒྱས་པར་འགྱུར་ཏེ། དཔེར་ན། འདོད་པའི་སྡུག་བསྔལ་མཐོང་སྤང་དེ་འདོད་པའི་སྤང་
བྱ་རིས་ལྔ་པོ་ཐམས་ཅད་ལ་རྒྱས་པར་འགྱུར་བ་བཞིན་ནོ། །ཀུན་འགྲོ་མ་ཡིན་པའི་ཕྲ་རྒྱས་
དེའང་དམིགས་པའི་སྒོ་ནས་རང་རིས་སུ་རྒྱས་པར་འགྱུར་གྱི། རིས་གཞན་ལ་ནི་མ་ཡིན་ནོ། །
ཐམས་ཅད་དུ་ངེས་སམ་ཞེ་ན། ཟག་མེད་ཀྱི་ཡུལ་ཅན་ཕྲ་རྒྱས་དྲུག་གམ་བཅོ་བརྒྱད་དང་།
ས་གོང་མའི་ཡུལ་ཅན་གྱི་ཕྲ་རྒྱས་སྐལ་པ་མི་མཉམ་པའི་ཁམས་ཀུན་འགྲོ་དགུ་པོ་རྣམས་ནི་དེ་
དག་ལ་དམིགས་ཀྱང་། དམིགས་པའི་སྒོ་ནས་རྒྱས་པ་མིན་ཏེ། ཡུལ་ལ་སྲེད་པ་དང་འཇིག་
ལྟས་བདག་གིར་མ་བྱས་ཤིང་། ཡུལ་དེ་ཁོ་ནའི་གཉེན་པོའི་རིས་ཡིན་པའི་ཕྱིར། ཕྲ་རྒྱས་གང་

ཞིག་ཚོར་བ་སོགས་གང་དང་མཚུངས་པར་ལྡན་པ་དེ་ནི་དེར་མཚུངས་ལྡན་གྱི་སྒོ་ནས་རྒྱས་
པར་འགྱུར་ཏེ། དེ་དག་ལ་འཇིག་སྲེད་མ་སྤངས་པའི་ཕྱིར། །
གསུམ་པ་ངོ་བོ་ལ་ལྟོས་པའི་རབ་དབྱེ་ལ་གསུམ། དངོས་དང་། རྩ་བའི་བྱེ་བྲག །དྲི་
བ་ལུང་མ་བསྟན་གྱི་ཞར་བྱུང་ངོ༌། །
དང་པོ་ནི། ཕྲ་རྒྱས་དགུ་བཅུ་རྩ་བརྒྱད་པོ་དེ་དག་ལ་ལུང་མ་བསྟན་ཡིན་པ་དུ། མི་
དགེ་བ་ཡིན་པ་དུ་ཞེ་ན། ཁམས་གོང་མ་གཉིས་ཀྱི་ཕྲ་རྒྱས་ཐམས་ཅད་བསྒྲིབས་ལ་ལུང་མ་
བསྟན་ཡིན་ཏེ། རྣམ་སྨིན་ཡིད་དུ་མི་འོང་བ་མི་འབྱིན་པའི་ཉོན་མོངས་ཅན་ཡིན་པའི་ཕྱིར།
འདོད་ཁམས་ན་ཡོད་པའི་ཕྲ་རྒྱས་རྣམས་ལས་འཇིག་ཚོགས་ལ་ལྟ་བ་དང་། མཐར་འཛིན་
པའི་ལྟ་བ་དང་། དེ་དག་དང་ལྷན་ཅིག་མཚུངས་ལྡན་གྱི་མ་རིག་པ་བསྒྲིབས་ལུང་མ་བསྟན་
ཡིན་གྱི། མི་དགེ་བ་མ་ཡིན་ཏེ། འཇིག་ཚོགས་ལ་ལྟ་བ་ནི་བདག་བདེ་བའི་ཕྱིར་དུ་ཚུལ་
ཁྲིམས་སྲུང་ཞིང་སྦྱིན་པ་གཏོང་བ་ལ་འཇུག་པའི་ཕྱིར་དང་། མཐར་འཛིན་པའི་ལྟ་བ་ནི་ཐར་
པ་དང་མཐུན་པའི་ཕྱིར་ཏེ། ཐར་པ་ནི་ཕུང་པོ་ལས་ལོག་པ་ཡིན་ལ། མཐར་འཛིན་ལྟ་བའང་
ཕུང་པོ་ལས་ལོག་པ་ལ་གཏན་དུ་ཕར་བལྟ་བའི་ཕྱིར། ལྷག་མ་རྣམས་ནི་འདོད་པའི་ཁམས་
འདིར་མི་དགེ་བ་ཡིན་ཏེ། རྣམ་སྨིན་ཡིད་དུ་མི་འོང་བ་འབྱིན་པའི་ཕྱིར། །
གཉིས་པ་རྩ་བའི་བྱེ་བྲག་ནི། ཕྲ་རྒྱས་འདི་དག་ལས་མི་དགེ་བའི་རྩ་བ་ཡིན་པ་དུ།
ལུང་མ་བསྟན་གྱི་རྩ་བ་ཡིན་པ་དུ། མ་ཡིན་པ་དུ་ཞེ་ན། འདོད་ཁམས་ན་ཡོད་པའི་སྤང་
བྱ་རིས་ལྔ་ཆར་གྱི་འདོད་ཆགས་དང་། ཁོང་ཁྲོ་དང༌། རྨོངས་པ་རྣམས་མི་དགེ་བའི་རྩྭ་
བ་ཡིན་ཏེ། རང་གི་ངོ་བོ་མི་དགེ་བ་ཡིན་ཞིང་། མི་དགེ་བ་གཞན་གྱི་རྩ་བ་ཡིན་པའི་ཕྱིར།
ལུང་མ་བསྟན་པའི་རྩ་བ་གསུམ་སྟེ། དེ་ནི་ཁམས་གོང་མ་གཉིས་ཀྱི་སྙོམས་འཇུག་དང་།
གཞལ་མེད་ཁང་སོགས་ལ་སྲེད་པ་ཐམས་ཅད་དང་། ཁམས་གསུམ་གྱི་བསྒྲིབས་པའི་མ་
རིག་པ་ཐམས་ཅད་དང་། བློ་ནི་ཤེས་རབ་སྟེ་ཁམས་གསུམ་གྱི་བསྒྲིབས་པ་དང་མ་བསྒྲིབས་
པ་ཐམས་ཅད་དང༌། ། མཚུངས་ལྡན་གྱི་ཤེས་རབ་ལུང་མ་བསྟན་ཐམས་ཅད་དེ། ལུང་མ་
བསྟན་ཡང་ཡིན་ལ་རྩ་བའང་ཡིན་པའི་ཕྱིར་རོ། །དེ་ལས་གཞན་པའི་ཕྲ་རྒྱས་ལུང་མ་བསྟན་
ཡོད་ཀྱང་རྩ་བར་འོས་པ་མིན་ཏེ། ཐེ་ཚོམ་ནི་རྣམ་པ་གཉིས་སུ་འཇུག་པས་མི་བརྟན་ལ།
རྩ་བ་བརྟན་པ་ཡིན་པའི་ཕྱིར་དང་། ང་རྒྱལ་ནི་སེམས་ཁེངས་པའི་མཚན་ཉིད་ཀྱིས་མཐོན་

པོར་འཇུག་ལ། རྩ་བ་དམན་པར་གནས་པའི་ཕྱིར་རོ། །ཁོང་ཁྲོ་ནི་མི་དགེ་བར་ངེས་
པའི་དོགས་པ་མེད་དོ། །ལུང་མ་བསྟན་གྱི་རྩ་བ་ནི་བཞི་ཡིན་ནོ་ཞེས་ཉི་འོག་པ་རྣམས་ཟེར་
ཏེ། དེ་དག་ཀྱང་གང་ཞེ་ན། ཁམས་གོང་ལ་གཉིས་ཀྱི་སྲེད་པ་དང་། ལྟ་བ་ཐམས་
ཅད་དང་། འདོད་པའི་འཇིག་མཐར་གཉིས་དང་། ཁམས་གོང་མ་གཉིས་ཀྱི་ང་རྒྱལ་
དང༌། སྔར་བཤད་པའི་རྨོངས་པ་རྣམས་ཡིན་ཏེ། བསམ་གཏན་པ་ལ་སྲེད་པ་ཤས་ཆེ་བ་
དང༌། ལྟ་བ་ཤས་ཆེ་བ་དང༌། ང་རྒྱལ་ཤས་ཆེ་བ་གསུམ་དང་། དེ་དག་ཀྱང་མ་རིག་
པའི་དབང་ལས་བྱུང་བའི་ཕྱིར། །
གསུམ་པ་དྲི་བ་ལུང་མ་བསྟན་གྱི་ཞར་བྱུང་ནི། ལུང་མ་བསྟན་གྱི་ལྟ་བ་བདག་དང་
འཇིག་རྟེན་རྟག་མི་རྟག །གཉིས་ཡིན་གཉིས་མིན། འཇིག་རྟེན་མཐའ་ཡོད་མེད། གཉིས་
ཡིན་གཉིས་མིན། དེ་བཞིན་གཤེགས་པ་གྲོངས་ཕན་ཆད་འབྱུང་མི་འབྱུང་། གཉིས་ཡིན་
གཉིས་མིན། ལུས་དེ་ཉིད་སྲོག་ཡིན་ནམ། ལུས་ཀྱང་གཞན་ལ་སྲོག་ཀྱང་གཞན་ཞིག་
གམ་བཅུ་བཞི་གསུངས་ན། དགེ་བའང་མིན་ལ་མི་དགེ་བའང་མིན་པས་ལུང་མ་བསྟན་དུ་
བཤད་པ་ཡིན་ནམ་ཞེ་ན། གཞག་པར་བྱ་བའི་དྲི་བ་ཡིན་པས་དེའི་ལན་དངོས་སུ་ལུང་མ་
བསྟན་པ་ལ་ལུང་མ་བསྟན་དུ་གསུངས་སོ། །འོ་ན། དྲི་བ་དེ་ལ་དུ་ཡོད་ཅེ་ན། བཞི་
ཡོད་དེ། མགོ་གཅིག་པ་དང་། རྣམ་པར་ཕྱེ་བ་དང་། དྲི་བ་དང༌། གཞག་པར་
ལུང་བསྟན་པ་བཞི་ཡོད་པའི་ཕྱིར། མགོ་གཅིག་ཏུ་ལུང་བསྟན་པར་བྱ་བའི་དྲི་བ་ནི་སེམས་
ཅན་སྐྱེས་པ་འཆིའམ་ཞེས་པ་ལྟ་བུ་ཡིན་ཏེ། སེམས་ཅན་སྐྱེས་པ་རྣམས་འཆི་བ་ལས་མ་འདས་
པར་མགོ་གཅིག་ཏུ་ལུང་བསྟན་པར་བྱ་བ་ཡིན་པའི་ཕྱིར། རྣམ་པར་ཕྱེ་ནས་ལུང་བསྟན་པར་
བྱ་བ་ནི་སེམས་ཅན་ཤི་བ་སྐྱེའམ་མི་སྐྱེ་ཞེས་པ་ལྟ་བུ་ཡིན་ཏེ། སེམས་ཅན་ཉོན་མོངས་པ་
དང་བཅས་པ་སྐྱེ་ལ། ཉོན་མོངས་པ་མེད་པ་མི་སྐྱེ་བའི་ཕྱིར། དྲིས་ནས་ལུང་བསྟན་པར་
བྱ་བའི་དྲི་བ་ནི་མི་འདི་ཁྱད་པར་འཕགས་སམ་མི་འཕགས་ཞེས་པ་ལྟ་བུ་ཡིན་ཏེ། གང་ལ་
ལྟོས་ནས་ཡིན་འདྲི། ལྷ་ལ་ལྟོས་ན་དམན་ལ། ངན་སོང་ལ་ལྟོས་ན་ཁྱད་པར་འཕགས་པའི་
ཕྱིར། གཞག་པར་ལུང་བསྟན་པར་བྱ་བའི་དྲི་བ་ནི་གང་ཟག་གི་བདག་ཕུང་པོ་དང་རྫས་
གཅིག་གམ་རྫས་གཞན་ཡིན་ཞེས་པ་ལྟ་བུ་ཡིན་ཏེ། དེ་གཉིས་གང་ཡང་མ་ཡིན་པའི་ཕྱིར་ཏེ།
གང་ཟག་གི་བདག་གཞི་མ་གྲུབ་པའི་ཕྱིར། དཔེར་ན། མོ་གཤམ་གྱི་བུ་གཞི་མ་གྲུབ་པས་དེ་

དཀར་སོགས་གང་དུའང་ལུང་བསྟན་དུ་མེད་པ་བཞིན་ནོ། ། ད ་
བཞི་པ་དུས་ལ་ལྟོས་པའི་ལྡན་ཚུལ་ལ་གསུམ། དངོས་དང་། ཞར་ལ་དུས་
གསུམ་གྱི་རྣམ་གཞག་དཔྱད་པ། སྤངས་པ་དང་བྲལ་བའི་ཁྱད་པར་རོ། །
དང་པོ་ནི། ། ཕྲ་རྒྱས་དེ་དག་གིས་རང་ཡུལ་གང་ལ་བྱས་པའི་ཡུལ་དེ་གང་ཟག་དེ་ལ་
དུས་གསུམ་པོ་གང་དང་ལྡན་པར་བྱེད་ཅེ་ན། སྤྱིར་ཉོན་མོངས་པ་ལ་ཉོན་མོངས་རང་གི་མཚན་
ཉིད་པ་དང༌། ཉོན་མོངས་སྤྱི་པ་གཉིས་ཡོད་ལ། དེའང་འདོད་ཆགས། ཁོང་ཁྲོ། ང་
རྒྱལ་ནི་རང་གི་མཚན་ཉིད་པའི་ཉོན་མོངས་པ་ཡིན་ཏེ། ཡུལ་སྡུག་མི་སྡུག་དང་མཐོ་དམའ་
ལ་དམིགས་ནས་སྐྱེ་བ་ཡིན་གྱི། ཡུལ་ཐམས་ཅད་ལ་མིན། དུས་ཐམས་ཅད་དུའང་སྐྱེ་བ་
མིན་པའི་ཕྱིར། མ་རིག་པ། ཐེ་ཚོམ། ལྟ་བ་ནི་ཉོན་མོངས་སྤྱི་པ་ཡིན་ཏེ། ཟག་
བཅས་ཀྱི་ཕུང་པོ་ལ་དམིགས་ནས་དུས་ཐམས་ཅད་དུ་སྐྱེ་བའི་ཕྱིར། དེ་དག་གི་ནང་ནས་འདས་
པ་དང་ཉེ་བར་གནས་པ་ད་ལྟར་བྱུང་བའི་འདོད་ཆགས་དང༌། ཁོང་ཁྲོ་དང་། ང་རྒྱལ་
དག་གིས་ནི་རྣམ་ཤེས་དྲུག་པོ་གང་གི་འཁོར་དུ་བྱུང་ཡང་རུང་སྟེ། ཡུལ་དུས་གསུམ་གྱི་སྤང་
བྱ་རིས་ལྔ་པོ་གང་ལ་དམིགས་ཏེ་ཉོན་མོངས་པ་དེ་དག་སྐྱེས་ནས་ཇི་སྲིད་མ་སྤངས་པའི་བར་དུ་
ཡུལ་གྱི་དངོས་པོ་དེ་དང་གང་ཟག་དེ་ལྡན་པར་བྱེད་པ་ཡིན་ཏེ། དཔེར་ན། ཐག་པས་གླང་
བུ་ཕུར་བ་ལ་བཏགས་པ་བཞིན་ནོ། །ལྡན་པ་ཞེས་པའང་ཡུལ་དེ་དག་ལ་དམིགས་པའི་ཚུལ་
གྱིས་གང་ཟག་ལ་སྤང་བྱར་ལྡན་པ་ཡིན་གྱི། ཐོབ་པར་ལྡན་པ་ནི་མིན་ནོ། །ཡིད་ཀྱི་རྣམ་ཤེས་ཀྱི་
འཁོར་དུ་བྱུང་བའི་འདོད་ཆགས་སོགས་གསུམ་པོ་མ་འོངས་པས་ནི་འདས་པ་དང་། མ་འོངས་
པ་དང་། ད་ལྟར་བྱུང་བའི་ཡུལ་ཀུན་དང་དམིགས་པའི་ཚུལ་གྱིས་ལྡན་པར་བྱེད་དེ། ཡིད་
ཀྱི་ཡུལ་དུ་དུས་གསུམ་པའི་ཆོས་འགྲོ་བའི་ཕྱིར། ཡིད་ཤེས་ལས་གཞན་ལ་དབང་ཤེས་ལྔའི་
འཁོར་དུ་བྱུང་བའི་འདོད་ཆགས་དང་། ཁོང་ཁྲོ་མ་འོངས་པའམ། སྐྱེ་འགྱུར་གྱིས་ནི་
ཡུལ་རང་གི་དུས་པ་མ་འོངས་པའི་དངོས་པོ་ཁོ་ན་དང་ལྡན་པར་བྱེད་དེ། རྣམ་ཤེས་དེ་དག་
འདས་མ་འོངས་ལ་མི་དམིགས་པའི་ཕྱིར། མི་སྐྱེ་བའི་ཆོས་ཅན་རྣམས་ཀྱིས་ཡུལ་དུས་གསུམ་པ་
ཐམས་ཅད་དང་གང་ཟག་དེ་ལྡན་པར་བྱེད་པ་དང་། ལྷག་མ་མ་རིག་ལ། ཐེ་ཚོམ། ལྟ་
བ་ཀུན་གྱིས་ཡུལ་དུས་གསུམ་པོ་ཀུན་དང་གང་ཟག་དེ་ལྡན་པར་བྱེད་དེ། ཉོན་མོངས་སྤྱི་པ་
ཡིན་པའི་ཕྱིར།།

གཉིས་པ་ཞར་ལ་དུས་གསུམ་གྱི་རྣམ་གཞག་དཔྱད་པ་ལ་གསུམ། ཡུལ་དུས་གསུམ་
རྫས་སུ་བསྒྲུབ་པ་དང་། དེ་ལ་རྩོད་པ་དགོད་པ་དང་། དེའི་ལན་གདབ་པའོ། །
དང་པོ་ནི། དུས་གསུམ་རྫས་སུ་ད་ལྟ་ཡོད་དམ་མེད། ཡོད་ན་རྟག་པར་འགྱུར་
ལ། མེད་ན་ལྡན་པར་འགལ་ལོ་ཞེ་ན། དུས་རྣམས་ཀུན་ཏུ་རྫས་སུ་ཡོད་ལ། འོན་
ཀྱང་རྟག་པར་ཐལ་བའི་སྐྱོན་མེད་དེ། འདུས་བྱས་ཀྱི་མཚན་ཉིད་སྐྱེ་སོགས་དང་ལྡན་པའི་
ཕྱིར། འོ་ན། འདས་མ་འོངས་ད་ལྟ་རྫས་སུ་ཡོད་པའི་རྒྱུ་མཚན་ཅི་ཡིན་ཞེ་ན། ཡོད་
དེ། མདོ་ལས། གང་གི་ཕྱིར་འདས་པའི་གཟུགས་ཡོད་པ་དེའི་ཕྱིར་འཕགས་པ་ཉན་
ཐོས་ཐོས་པ་དང་ལྡན་པ་འདས་པའི་གཟུགས་ལ་མི་ལྟ་བ་ཡིན་ནོ། །ཞེས་སོགས་དང་། གང་
གི་ཕྱིར་མ་འོངས་པའི་གཟུགས་ཡོད་པ་དེའི་ཕྱིར་འཕགས་པ་ཉན་ཐོས་ཐོས་པ་དང་ལྡན་པ་མ་
འོངས་པའི་གཟུགས་ལ་མངོན་པར་དགའ་བ་མེད་པ་ཡིན་ནོ། །ཞེས་སོགས་གསུངས་པའི་
ཕྱིར་དང་། རྣམ་པར་ཤེས་པ་ཡུལ་དང་དབང་པོ་གཉིས་ལ་བརྟེན་ནས་སྐྱེ་བར་བཤད་པས་
ཡིད་དབང་དང་དུས་གསུམ་གྱི་ཆོས་ལས་ཡིད་ཤེས་སྐྱེས་པའི་ཕྱིར་དང་། འདས་མ་འོངས་ལ་
དམིགས་པའི་ཡིད་ཀྱི་རྣམ་ཤེས་ད་ལྟ་བ་ལ་ཡུལ་ཡོད་པའི་ཕྱིར་དང་། ལས་བྱས་པ་ཆུད་མི་
ཟོས་པས་འདས་པའི་ལས་ཀྱི་འབྲས་བུ་ད་ལྟ་རྣམ་པར་སྨིན་པ་ཡོད་པའི་ཕྱིར། དེས་ན་རྒྱུ་
འབྲས་ཡོད་པར་དུས་མཉམ་ལ། སྐྱེ་འགག་དུས་མཉམ་དུ་བྱེད་པར་ཁས་མི་ལེན་ཏོ། །དུས་
གསུམ་པོ་དེ་རྣམས་དང་ཤེས་བྱ་གཞི་ལྔ་པོ་ཐམས་ཅད་རྫས་སུ་ཡོད་པར་སྨྲ་བའི་ཕྱིར་ན་ཐམས་
ཅད་ཡོད་པར་སྨྲ་བའི་སྡེ་པར་འདོད་ལ། དུས་གསུམ་རྫས་གྲུབ་ཏུ་སྨྲ་བ་དེ་དག་ཀྱང་དུས་
གསུམ་གྱི་འདོད་ཚུལ་ལ་རྣམ་པ་བཞི་ཡོད་དེ། དངོས་པོ་གཞན་དུ་འགྱུར་བར་སྨྲ་བ་དང༌།
མཚན་ཉིད་གཞན་དུ་འགྱུར་བ་དང་། གནས་སྐབས་གཞན་དུ་འགྱུར་བ་དང་། གཞན་
དང་གཞན་དུ་འགྱུར་བར་སྨྲ་བ་ཞེས་བྱ་བ་བཞི་ཡོད་པའི་ཕྱིར། དང་པོ་ནི། བཙུན་པ་
ཆོས་སྐྱོབ་ཀྱི་ལུགས་ཡིན་ཏེ། དེའི་ལུགས་ལ་མྱུ་གུ་ལྟ་བུ་མ་འོངས་པ་ན་ད་ལྟ་བ་དང་། ད་ལྟ་
བ་ནས་འདས་པར་འཇུག་པའི་ཚེ་རྫས་གཞན་དུ་མི་འགྱུར་ཡང་། དངོས་པོ་གཞན་དུ་འགྱུར་
བའི་ཕྱིར། དཔེར་ན། གསེར་གྱི་སྣོད་བཅོམ་ནས་རྒྱན་བྱས་པའི་ཚེ་ཁ་དོག་གཞན་དུ་མི་
འགྱུར་ཡང་དབྱིབས་གཞན་དུ་འགྱུར་བ་བཞིན་ནོ། །གཉིས་པ་ནི། བཙུན་པ་དབྱངས་སྒྲོགས་ཀྱི་
ལུགས་ཡིན་ཏེ། དེའི་ལུགས་ལ་དེའི་ཚེ་ན་དུས་གསུམ་ཀའི་མཚན་ཉིད་དང་ལྡན་ཡང་། གང་

གི་མཚན་ཉིད་ཤས་ཆེ་བའི་སྒོ་ནས་འདས་པ་ལ་སོགས་པར་འཇོག་པའི་ཕྱིར། དཔེར་ན། སྐྱེས་
པ་གཅིག་བུད་མེད་ལ་ལྷག་པར་ཆགས་པའི་ཚེ་བུད་མེད་གཞན་ལ་ཆགས་བྲལ་མིན་ཡང་། བུད་
མེད་གཅིག་པོ་དེ་ལ་ལྷག་པར་ཆགས་པའི་དབང་གིས་བུད་མེད་གཅིག་པོ་དེ་ལ་ཆགས་ཞེས་
བརྗོད་པ་བཞིན་ནོ། །གསུམ་པ་ནི། བཙུན་པ་དབྱིག་བཤེས་ཀྱི་ལུགས་ཡིན་ཏེ། དེའི་
ལུགས་ལ་དེའི་ཚེ་ན་བྱ་བ་མ་སྐྱེས་པ་དང་། བྱ་བ་སྐྱེས་ལ་མ་འགགས་པ་དང་། བྱ་བ་ཞིག་
པའི་སྒོ་ནས་འདས་པ་ལ་སོགས་པར་འཇོག་པའི་ཕྱིར། དཔེར་ན། རྩིས་པའི་རིལ་བུ་གཅིག་
ཉིད་གཅིག་དང་། བརྒྱ་དང་། སྟོང་གི་ཤོ་མིག་ཏུ་བཞག་པའི་ཚེ་གཅིག་དང་། བརྒྱ་
དང༌། སྟོང་ལ་སོགས་པར་འཇོག་པ་བཞིན་ནོ། །བཞི་པ་ནི། བཙུན་པ་སངས་རྒྱས་ལྷའི་
ལུགས་ཡིན་ཏེ། དེའི་ལུགས་ལ་དེའི་ཚེ་ན་སྐད་ཅིག་སྔ་ཕྱི་བར་གསུམ་གྱི་སྒོ་ནས་འདས་པ་
ལ་སོགས་པར་འཇོག་པའི་ཕྱིར། དཔེར་ན། བུད་མེད་གཅིག་རང་གི་མ་ལ་ལྟོས་ནས་བུ་
མོ་དང་། བུ་མོ་ལ་ལྟོས་ནས་མར་འཇོག་པ་བཞིན་ནོ། །
གཉིས་པ་དེ་ལ་རྩོད་པ་དགོད་པ་ནི། འོ་ན། དེ་དག་གི་ནང་ནས་གྲུབ་མཐའ་གང་
བཟང་ཞེ་ན། དང་པོ་ནི། གྲངས་ཅན་གྱི་ཕྱོགས་སུ་བསླན་པར་བྱ་བ་ཡིན་ཏེ། དངོས་
པོ་གཞན་དུ་འགྱུར་ལ་རྫས་གཞན་དུ་མི་འགྱུར་བར་ཁས་བླངས་ཤིང་། དངོས་པོ་རྣམས་ངོ་
བོ་གཅིག་ཏུ་ཁས་བླངས་པའི་ཕྱིར། གཉིས་པ་ལ། དུས་གསུམ་འཆོལ་བར་ཐལ་བའི་
སྐྱོན་ཡོད་དེ། འདས་པ་ལྟ་བུ་གཅིག་ཀྱང་དུས་གསུམ་ཀའི་མཚན་ཉིད་དང་ལྡན་པར་ཁས་
བླངས་པའི་ཕྱིར། བཞི་པ་ལ། དུས་གཅིག་ཀྱང་གསུམ་གར་ཐལ་བའི་སྐྱོན་ཡོད་དེ།
དེ་ལ་སྐད་ཅིག་སྔ་ཕྱི་བར་གསུམ་གྱི་ཆ་ཡོད་པའི་ཕྱིར། དེ་དག་གི་ནང་ནས་གསུམ་པ་ཅུང་
ཟད་བཟང་སྟེ། བྱ་བ་མ་སྐྱེས་པ་དང་། སྐྱེས་ལ་མ་འགགས་པ་དང་། བྱ་བ་འགགས་
པའི་སྒོ་ནས་དུས་གསུམ་པོ་རྣམས་རྣམ་པར་གཞག་པའི་ཕྱིར། དེ་ལའང་སྐྱོན་ཡོད་དེ། ད་
ལྟར་གྱི་མིག་གི་དབང་པོ་དེར་མཚུངས་ཆོས་ཅན། ད་ལྟ་བ་མ་ཡིན་པར་ཐལ། འབྲས་བུ་
སྐྱེད་པའི་བྱ་བ་མི་བྱེད་པའི་ཕྱིར། ཁོ་ན་རེ། དེས་ད་ལྟར་གཟུགས་ལ་ལྟ་བའི་བྱ་བ་མི་
བྱེད་ཀྱང་། འབྲས་བུ་འཛིན་འབྱིན་གྱི་བྱ་བ་བྱེད་པས་ད་ལྟ་བར་འཇོག་གོ་ཞེ་ན། འདས་
པའི་སྐལ་མཉམ་གྱི་རྒྱུ་དེའང་ཆོས་ཅན། ད་ལྟ་བར་ཐལ། ད་ལྟ་འབྲས་བུ་འབྱིན་པའི་བྱ་
བ་བྱེད་པའི་ཕྱིར། དུས་གསུམ་ག་ཆོས་ཅན། ད་ལྟ་བྱ་བ་བྱེད་པ་ལ་གེགས་སུ་བྱེད་དེ།

མི་བྱེད་པར་ཐལ། ད་ལྟ་རྫས་སུ་ཡོད་པའི་ཕྱིར། གཞན་ཡང་བྱ་བ་དེ་ཡང་ཇི་ལྟར་དུས་
ལས་གཞན་ཡིན་ནམ་མ་ཡིན། དང་པོ་ལྟར་ན། བྱ་བ་ཆོས་ཅན། འདུས་མ་བྱས་སུ་
ཐལ། དེའི་ཕྱིར། འདོད་ན། རྟག་པར་ཐལ། གཉིས་པ་ལྟར་ན། འདས་མ་
འོངས་ཆོས་ཅན། ད་ལྟ་འདས་མ་འོངས་ཀྱི་དུས་སུ་མི་རུང་བར་ཐལ། ་དུས་ལས་གཞན་
མིན་པ་གང་ཞིག །ད་ལྟ་རྫས་སུ་ཡོད་པའི་ཕྱིར། སྐྱོན་མེད་དེ། བྱ་བ་མ་སྐྱེས་པ་དང་
བྱ་བ་ཞིག་པའི་སྒོ་ནས་འདས་མ་འོངས་སུ་འཇོག་པའི་ཕྱིར་ཞེ་ན། ཅིའི་ཕྱིར་མ་འོངས་པ་མ་
སྐྱེས་པ་དང་འདས་པ་ཞིག་པ་ཡིན་ཏེ། མ་ཡིན་པར་ཐལ། ད་ལྟ་བ་དེ་བཞིན་དུ་རྫས་སུ་
ཡོད་པའི་ཕྱིར། །
གསུམ་པ་དེའི་ལན་གདབ་པ་ནི། དེ་ལ་བྱེ་བྲག་སྨྲ་བ་ན་རེ། ཆོས་རྣམས་ཀྱི་ཆོས་
ཉིད་དག་ནི་ཟབ་པ་ཡིན་པའི་ཕྱིར་རྟོག་གེའི་བློས་གཞན་དང་གཞན་དུ་བསྒྱུར་མི་ནུས་ཤིང་།
ཡིད་ཆེས་པའི་ལུང་ལས་འབྱུང་བ་ཡིན་པས་ཁོ་བོ་ཅག་གི་གྲུབ་མཐའ་མི་འདོར་རོ་ཞེས་ཟེར། །
གསུམ་པ་སྤངས་པ་དང་བྲལ་བའི་ཁྱད་པར་ནི། སྤང་བྱ་སྤངས་པ་ལ་གྲོལ་བས་ཁྱབ་
བམ། གྲོལ་བ་ལ་སྤངས་བས་ཁྱབ་པ་ཡིན་ཞེ་ན། གྲོལ་བ་ལ་སྤངས་པས་ཁྱབ་ཀྱང་། སྤངས་
པ་ལ་གྲོལ་བས་མ་ཁྱབ་སྟེ། སྡུག་བསྔལ་ཤེས་པ་སྐྱེས་ལ་ཀུན་འབྱུང་ཤེས་པ་མ་སྐྱེས་པའི་
ཚེ་སྡུག་བསྔལ་མཐོང་བས་སྤང་བར་བྱ་བ་རྣམས་སྤངས་ཀྱང་། ཀུན་འགྲོ་ལྷག་མ་ཀུན་འབྱུང་
མཐོང་སྤོང་གི་ཀུན་འགྲོ་རྣམས་ཀྱིས་སྤངས་ཟིན་པ་རྣམས་དམིགས་པའི་སྒོ་ནས་ལྡན་པའམ་མ་
བྲལ་བར་བྱེད་ལ། དེ་བཞིན་དུ་སྒོམ་སྤང་དང་པོའི་རྣམ་པ་ཆེན་པོའི་ཆེན་པོ་པ་ཅི་རིགས་
སྤངས་ཀྱང་། སྤངས་ཟིན་དེ་ལ་དམིགས་པའི་ཡུལ་ཅན་གྱི་དྲི་མ་ལྷག་མ་ཆེན་པོའི་འབྲིང་
ལ་སོགས་པ་གང་མ་སྤངས་པ་རྣམས་ཀྱིས་སྤངས་ཟིན་རྣམས་དམིགས་པའི་སྒོ་ནས་ལྡན་པར་
བྱེད་དོ། །
ལྔ་པ་ཡུལ་ཡུལ་ཅན་གྱི་བྱེ་བྲག་ནི། འོ་ན། ཕྲ་རྒྱས་རྣམས་དངོས་པོ་གང་ལ་རྒྱས་
པར་འགྱུར་ཞེ་ན། དེ་ལ་ཆོས་གང་ཞིག་སེམས་དུའི་ཡུལ་དུ་འགྱུར་ཤེས་ན། ཕྲ་རྒྱས་རྣམས་
དམིགས་པའི་སྒོ་ནས་རྒྱས་ཚུལ་རྟོགས་པས། སྤྱིར་ཆོས་དེ་ལ་བཅུ་དྲུག་ཡོད་དེ། ཁམས་
གསུམ་གྱི་སྤང་བྱ་རིས་ལྔ་ལྔ་སྟེ་བཅོ་ལྔ་དང་ཟག་མེད་རྣམས་སུ་ཡོད་པའི་ཕྱིར། དེ་དག་གི་
ཡུལ་ཅན་ཡང་བཅུ་དྲུག་ཡོད་དེ། ཁམས་གསུམ་གྱི་སྤང་བྱ་རིས་ལྔ་ལྔ་ལ་དམིགས་པའི་སེམས་

བཅོ་ལྔ་དང་ཟག་མེད་ཀྱི་སེམས་གཅིག་རྣམས་སུ་ཡོད་པའི་ཕྱིར། དེ་ལ་སྡུག་བསྔལ་མཐོང་
སྤང་དང་སྡུག་བསྔལ་གྱི་རྒྱུ་ཀུན་འབྱུང་མཐོང་སྤང་དང༌། གོམས་པ་ཡིས་སྤང་བར་བྱ་བ་
འདོད་པའི་ཁམས་ལས་སྐྱེས་པ་རྣམས་ནི་སེམས་ལྔ་ལྔའི་དམིགས་པ་ཡིན་ཏེ། དང་པོར་
སྡུག་བསྔལ་མཐོང་སྤང་ལ་མཚོན་ན་རང་གི་རིས་པ་ཀུན་འགྲོ་དང་ཀུན་འགྲོ་མིན་པ་མཚུངས་
ལྡན་དང་བཅས་པའི་སེམས་གཅིག་དང་། ཀུན་འབྱུང་མཐོང་སྤང་གི་ཀུན་འགྲོའི་སེམས་
གཅིག་དང་། སྒོམ་སྤང་ཐོས་བསམ་ལས་བྱུང་བ་དགེ་བའི་སེམས་ཏེ་འདོད་པ་རང་གི་ས་
པའི་སེམས་གསུམ་དང༌། གཟུགས་སུ་སྐྱེས་པས་འདོད་པའི་མཐོང་སྤང་ལ་དམིགས་པ་ལྟ་
བུའི་གཟུགས་སུ་གཏོགས་པའི་སེམས་གཅིག་དང་། རང་གི་ཕྱོགས་ཀྱི་གཉེན་པོ་དྲི་མ་མེད་
པ་སྡུག་བསྔལ་ལ་ཆོས་ཤེས་པས་དམིགས་པ་དེ་ལྟར་ན་རྣམ་ཤེས་ལྔའི་སྤྱོད་ཡུལ་དུ་འགྱུར་བའི་
ཕྱིར་རོ། །དེ་བཞིན་དུ་འདོད་པའི་ཀུན་འབྱུང་མཐོང་སྤང་ཡང་རང་རིས་ཀུན་འགྲོ་ཡིན་མིན་
ཐམས་ཅད་ཀྱི་སེམས་གཅིག་དང་། སྡུག་བསྔལ་མཐོང་སྤང་གི་ཀུན་འགྲོའི་སེམས་གཅིག་
དང་། སྒོམ་སྤང་དགེ་བ་དང་། གཟུགས་སུ་གཏོགས་པ་གཅིག་དང་། ཀུན་འབྱུང་ཆོས་
ཤེས་ཀྱི་སེམས་ཏེ་ལྔའི་སྤྱོད་ཡུལ་ཡིན་ནོ། །སྒོམ་སྤང་ཡང་སྡུག་ཀུན་གྱི་ཀུན་འགྲོ་གཉིས་རང་གི་
དགེ་སོགས་ཅི་རིགས་པ་དང་། གཟུགས་སུ་གཏོགས་པ་དང་གཉིས་པོ་འདྲ། གཞན་འགོག་
ལམ་མཐོང་སྤང་གི་དངོས་སུ་དམིགས་པ་ནི་ཟག་མེད་ཁོ་ན་ཡིན་པ་དང་། དེ་ལ་ལོག་ཞུགས་ནི་
དེ་ཉིད་ལ་ལོག་པར་ཞུགས་པའི་ཕྱིར་དང་། གོང་མའི་ཉོན་མོངས་པས་འོག་སར་མི་དམིགས་
པའི་ཕྱིར་དང༌། གཟུགས་མེད་ནི་རིང་བས་དགེ་བས་ཀྱང་མི་དམིགས་པས། དེ་ལྟར་ན་གོང་
དུ་བསྟན་པ་ལས་སེམས་གཞན་གྱིས་དམིགས་པ་མ་ཡིན་ནོ། །འདི་བཞིན་དུ་འོག་མ་རྣམས་
ལའང་ཤེས་པར་བྱའོ། །གཟུགས་ཀྱི་ཁམས་ལས་སྐྱེས་པའི་སྡུག་ཀུན་མཐོང་སྤང་དང་སྒོམ་
སྤང་གསུམ་ནི་སེམས་བརྒྱད་བརྒྱད་ཀྱི་དམིགས་པ་ཡིན་ཏེ། རང་གི་ས་པའི་སྡུག་ཀུན་གྱི་
ཀུན་འགྲོ་ཡིན་མིན་དང༌། སྒོམ་སྤང་དགེ་བ་སྟེ་གསུམ་གྱི་དམིགས་ཚུལ་གོང་བཞིན་དང༌།
འོག་མ་འདོད་པའི་ཁམས་ཀྱི་སྐལ་བ་མི་མཉམ་པའི་ཀུན་འགྲོ་གཉིས་དང་། སྒོམ་སྤང་ཐོས་
བསམ་ལས་བྱུང་བའི་དགེ་བ་གཅིག་སྟེ་གསུམ་དང་། ། གོང་མ་གཟུགས་མེད་ནམ་མཁའ་
མཐའ་ཡས་ཉེར་བསྡོགས་ཀྱི་དགེ་བ་གཅིག་ཁོ་ན་དང་། དྲི་མ་མེད་པ་རྗེས་ཤེས་ཕྱོགས་
མཐུན་གྱི་རྣམ་ཤེས་ཀྱིའང་ཡུལ་དུ་འགྱུར་བས། དེ་ལྟར་ན་རྣམ་ཤེས་བརྒྱད་བརྒྱད་ཀྱི་སྤྱོད་

ཡུལ་དུ་འགྱུར་བའི་ཕྱིར་རོ། །གཟུགས་མེད་ལས་སྐྱེས་པའི་སྡུག་ཀུན་མཐོང་སྤང་དང་སྒོམ་
སྤང་གསུམ་ནི་སེམས་བཅུ་བཅུའི་དམིགས་པ་ཡིན་ཏེ། འདོད་གཟུགས་ཀྱི་སྡུག་ཀུན་མཐོང་
སྤང་སྐལ་བ་མི་མཉམ་པའི་ཁམས་ཀུན་འགྲོ་གཉིས་གཉིས་རེ་བཞི་དང་། སྒོམ་སྤང་ཅི་
རིགས་པ་གཉིས་དང་། སྔ་མ་བཞིན་རང་གི་སེམས་གསུམ་སྟེ་ཁམས་གསུམ་དུ་གཏོགས་
པའི་སེམས་གསུམ་གསུམ་དགུ་དང་། གཉེན་པོ་ཟག་པ་མེད་པ་རྗེས་ཤེས་ཀྱི་ཕྱོགས་ཏེ།
རྣམ་ཤེས་བཅུ་བཅུའི་སྤྱོད་ཡུལ་དུ་འགྱུར་བའི་ཕྱིར་རོ། །འགོག་པ་དང་ལམ་མཐོང་བས་
སྤང་བྱ་ཁམས་གསུམ་པ་ཀུན་ནི་ཡུལ་ཅན་གྱི་སེམས་སྔར་གྱི་སྟེང་དུ་རང་རང་གི་རིས་ཀྱི་སེམས་
དེས་གླགས་ཤིང་བསྣན་པའི་རྣམ་ཤེས་ཀྱི་སྤྱོད་ཡུལ་ལོ། །དེའང་འདི་ལྟར་འདོད་པ་ན་སྔར་གྱི་
ལྔ་དང་། རང་རིས་དངོས་སུ་ལོག་ཞུགས་ལ་དམིགས་པ་བསྣན་པས་དྲུག་དྲུག་དང་། གཟུགས་
ན་དགུ་དགུ་དང་། གཟུགས་མེད་ན་བཅུ་གཅིག་གོ །ཟག་མེད་ནི་སེམས་བཅུའི་དམིགས་པ་
ཡིན་ཏེ་ཁམས་གསུམ་ན་སྤང་བྱ་རིས་ལྔ་ལྔ་ཡོད་པའི་མཐའ་མ་འགོག་ལམ་ལ་དངོས་སུ་ལོག་
ཞུགས་ལོག་ལྟ་ལ་སོགས་པ་གཉིས་གཉིས་དང་། སྒོམ་སྤང་དགེ་བ་རེ་རེ་སྟེ་གསུམ་གསུམ་
དགུ་དང་། ཟག་པ་མེད་པ་ཆོས་ཤེས་རྗེས་ཤེས་ཀྱིས་ཀྱང་དམིགས་པས། དེ་ལྟར་ན་
རྣམ་ཤེས་བཅུའི་སྤྱོད་ཡུལ་དུ་འགྱུར་བའི་ཕྱིར་རོ། །
གསུམ་པ་སེམས་ཕྲ་རྒྱས་དང་བཅས་ཚུལ་ནི། སེམས་ཕྲ་རྒྱས་དང་བཅས་པ་དེ་ལ་
ཕྲ་རྒྱས་དེ་རྒྱས་པར་འགྱུར་བས་ཁྱབ་བམ་ཞེ་ན། སེམས་ཉོན་མོངས་པ་ཅན་དང་། དེ་
མིན་པ་གཉིས་ལས། སེམས་ཉོན་མོངས་པ་ཅན་ལ་རྒྱས་པར་འགྱུར་བ་དང་། རྒྱས་པར་
མི་འགྱུར་ཡང་ཕྲ་རྒྱས་དང་བཅས་པ་རྣམ་པ་གཉིས་ཡོད་དེ། བཅས་ལ་རྒྱས་པ་ནི་སོ་སོའི་
སྐྱེ་བོའི་སེམས་ཉོན་མོངས་པ་ཅན་ཏེ། འདོད་ཆགས་ལ་སོགས་པ་དམིགས་མཚུངས་གཉིས་
ཀས་རྒྱས་པ་ཡིན་ལ། བཅས་ལ་མི་རྒྱས་པ་ནི་དགྲ་བཅོམ་པ་རྣམས་ལ་སྤངས་ཟིན་འདས་
པའི་ཉོན་མོངས་དང་། མ་འོངས་པ་མི་སྐྱེ་བའི་ཆོས་ཅན་གྱི་ཉོན་མོངས་རྣམས་ལྷན་ཅིག་པ་
ཙམ་ཡིན་ཀྱང་མི་རྒྱས་པའི་ཕྱིར། སེམས་ཉོན་མོངས་པ་ཅན་མིན་པའི་དགེ་བ་ཟག་བཅས་
དང་མ་བསྒྲིབས་ལུང་མ་བསྟན་རྣམས་ནི་དམིགས་པས་རྒྱས་འགྱུར་གྱིས་ཕྲ་རྒྱས་དང་བཅས་པ་
ཡིན་ཏེ། དེ་དག་ལ་རང་སའི་ཉོན་མོངས་ཀྱི་དམིགས་པ་མི་རྒྱས་པ་མི་སྲིད་པའི་ཕྱིར་རོ། །འོན་
ཀྱང་ཟག་མེད་ནི་ཕྲ་རྒྱས་ཀྱིས་དམིགས་ཀྱང་རྒྱས་པ་གཉིས་ཀ་མིན་ནོ། ། 

བཞི་པ་ཉོན་མོངས་སྐྱེ་ཚུལ་ནི། ཕྲ་རྒྱས་རྣམས་སྐྱེ་བའི་རིམ་པ་ཇི་ལྟ་བུ་ཞེ་ན། དང་
པོར་བདེན་པའི་དོན་ལ་རྨོངས་པ་ལས་སྡུག་བསྔལ་ཡོད་དམ་མེད་སྙམ་པའི་ཐེ་ཚོམ་སྐྱེ། དེ་
ནས་བཤེས་གཉེན་ངན་པ་ལ་བརྟེན་ནས་འཆད་ཉན་ལོག་པར་བྱས་པས་སྡུག་བསྔལ་མེད་སྙམ་
པའི་ལོག་ལྟ་འབྱུང་། དེ་ནས་ཕུང་པོ་ལ་བདག་དང་བདག་གི་ཕར་འཛིན་པའི་འཇིག་ཚོགས་ལ་
ལྟ་བ་འབྱུང་། དེ་ནས་ཕུང་པོ་རྟག་པ་དང་ཆད་པར་འཛིན་པའི་མཐར་འཛིན་པའི་ལྟ་བ་འབྱུང་།
དེ་ནས་མཐར་བཟུང་བས་དག་པར་ཡིད་ཆེས་པར་འཛིན་པའི་ཚུལ་ཁྲིམས་དང་བརྟུལ་ཞུགས་
མཆོག་ཏུ་འཛིན་པའི་ལྟ་བ་འབྱུང༌། དེ་ནས་གང་གིས་དག་པར་ཡིད་ཆེས་པར་བཟུང་བས་
ལྟ་བ་མཆོག་འཛིན་འབྱུང་། དེ་ནས་རང་གི་ལྟ་བ་ལ་ཆགས་པའི་ང་རྒྱལ་དང་། གཞན་
གྱི་ལྟ་བ་ལ་སྡང་བའི་ཞེ་སྡང་ནི་སྐྱེ་བར་འགྱུར་བ་དེ་ལྟར་ཕྲ་རྒྱས་ཀྱང་སྐྱེ་བའི་རིམ་པ་ཡིན་ནོ།
འོ་ན། ཉོན་མོངས་པ་སྐྱེ་བ་ལ་རྒྱུ་དུ་དགོས་ཤེ་ན། ཕྲ་རྒྱས་གཉེན་པོས་སྤངས་པ་མ་ཡིན་པ་
དང༌། ཉོན་མོངས་སྐྱེ་བ་དང་རྗེས་སུ་མཐུན་པའི་ཡུལ་ནི་ཉེ་བར་གནས་པ་དང༌། ཚུལ་
བཞིན་མ་ཡིན་པའི་ཡིད་བྱེད་པས་ཉོན་མོངས་པ་སྐྱེ་བའི་རྒྱུ་ནི་ཚང་བ་ཡིན་ནོ། །
ལྔ་པ་རྣམ་གྲངས་བཤད་པ་ལ་གཉིས། མདོ་ལས་འབྱུང་བའི་རྣམ་གྲངས། བསྟན་
བཅོས་ལས་འབྱུང་བའི་རྣམ་གྲངས་སོ། །
དངོས་ལ་བཞི། ཟག་པ། ཆུ་སྦྱོར། ཉེར་ལེན། དེ་དག་གི་ངེས་པ་བཤད་པའོ། །
དང་པོ་ནི། ཆོས་མངོན་པ་བ་རྣམས་མདོ་འཆད་པར་སྤྲོ་ན། མདོ་ལས། ཟག་པ་
དང༌། ཆུ་སྦྱོར་དང་། ཉེར་ལེན་ཞེས་བཤད་ན། དེ་དག་གང་ཞེ་ན། ཟག་པ་ནི་གསུམ་སྟེ།
འདོད་པའི་ཟག་པ། སྲིད་པའི་ཟག་པ། མ་རིག་པའི་ཟག་པ་དང་གསུམ་ཡོད་པའི་ཕྱིར།
དེའང་འདོད་ཁམས་ན་སྤྱོད་པ་གཏི་མུག་ལྔ་མ་གཏོགས་པའི་ཉོན་མོངས་པ་ལྟ་བ་བཅུ་གཉིས།
ཐེ་ཚོམ་བཞི། འདོད་ཆགས་ཁོང་ཁྲོ་ང་རྒྱལ་གསུམ་པོ་ལྔ་ལྔ་སྟེ་སུམ་ཅུ་རྩ་གཅིག་དང་། འོག་
ནས་འབྱུང་བའི་ཀུན་ནས་དཀྲིས་པ་བཅུ་དང་བཅས་པ་བཞི་བཅུ་རྩ་གཅིག་ནི་འདོད་པའི་ཟག་
པ་ཡིན་ཏེ། ཕལ་ཆེར་འདོད་པར་དམིགས་པའི་ཟག་པ་ཡིན་པའི་ཕྱིར། གཟུགས་དང་གཟུགས་
མེད་པ་ན་སྤྱོད་པའི་ཕྲ་རྒྱས་མ་རིག་པ་བཅུ་མ་གཏོགས་པའི་ཉི་ཤུ་རྩ་དྲུག་དྲུག་པོ་རྣམས་ཁོ་ན་
གཅིག་ཏུ་བསྡོམས་པ་ལྔ་བཅུ་རྩ་གཉིས་ནི་སྲིད་པའི་ཟག་པ་ཡིན་ཏེ། ཕལ་ཆེར་གོང་མའི་
ཉོན་མོངས་ལ་དམིགས་པའི་ཕྱིར། གཟུགས་དང་གཟུགས་མེད་ལས་སྐྱེས་པའི་ཕྲ་རྒྱས་ཁོ་

ན་ལ་སྲིད་པའི་ཟག་པ་ཞེས་གཅིག་ཏུ་བསྡུས་ནས་སྟོན་པའི་རྒྱུ་མཚན་གང་ཞེ་ན། དེའི་རྒྱུ་
མཚན་ཡོད་དེ། བསྒྲིབས་ལ་ལུང་མ་བསྟན་དུ་འདྲ་བ་དང་། ཁ་ནང་དུ་བལྟས་པར་འདྲ་
བ་དང་། མཉམ་བཞག་གི་ས་པ་ཡིན་པར་འདྲ་བའི་ཕྱིར། གཅིག་ཏུ་བྱས་ནས་བསྟན་པ་ལ་
དགོས་པའང་ཡོད་དེ། གོང་མ་གཉིས་པོ་དེ་སྲིད་པ་ཡིན་གྱི། ཐར་པ་མིན་པས། དེ་
གཉིས་དོན་དུ་གཉེར་བའང་སྲིད་པ་དོན་དུ་གཉེར་བ་ཡིན་གྱི། ཐར་པ་དོན་གཉེར་མ་ཡིན་ནོ་
ཞེས་རྟོགས་པའི་ཆེད་ཡིན་པའི་ཕྱིར། མ་རིག་པའི་ཟག་པ་གང་ཞེ་ན། ཁམས་གསུམ་གྱི་
མ་རིག་པ་བཅོ་ལྔ་ནི་མ་རིག་པའི་ཟག་པ་ཡིན་ནོ། །སྤང་བྱ་རིས་ལྔའི་ནང་ནས་མ་རིག་པ་བཅོ་
ལྔ་ལོགས་སུ་ཟག་པར་སྟོན་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། འཁོར་
བའི་རྩ་བ་མ་རིག་པ་ཡིན་པས་ན། མ་རིག་པ་སྤངས་ན་གཞན་རྣམས་ཀྱང་སྤང་བར་འགྱུར་
རོ་ཞེས་གོ་བའི་ཆེད་དུ་མ་རིག་པ་ལོགས་ཤིག་ཏུ་ཟག་པར་ནི་བསྟན་ཏོ། །
གཉིས་པ་ཆུ་སྦྱོར་ནི། ཆུ་བོ་བཞི་དང་སྦྱོར་བ་བཞིའང་ཇི་ལྟར་ཟག་པ་ལ་བཤད་པ་
དེ་ཁོ་ན་བཞིན་དུ་རིག་པར་བྱ་སྟེ། འདོད་སྲིད་ཀྱི་ཟག་པ་རྣམས་འདོད་སྲིད་ཀྱི་ཆུ་སྦྱོར་ཀྱང་
ཡིན་པའི་ཕྱིར། དེས་ན་ཟག་པའི་ཚབ་ཏུ་ཆུ་སྦྱོར་ཞེས་བྱའོ། །ཟག་པ་གསུམ་ཡིན་པས་
ཆུ་སྦྱོར་བཞིར་གསུངས་པ་དང་འགལ་ལོ་ཞེ་ན། ཁམས་གསུམ་གྱི་ལྟ་བ་རྣམས་ཤེས་རབ་
ངན་པའི་རང་བཞིན་ཡིན་པས་གསལ་བའི་ཕྱིར་ལོགས་ཤིག་ཏུ་བསྟན་པའི་ཕྱིར་བཞིར་འགྱུར་
ཏེ། འདོད་པའི་ཆུ་སྦྱོར་ཉི་ཤུ་རྩ་དགུ་དང་། སྲིད་པའི་ཆུ་སྦྱོར་ཉི་ཤུ་རྩ་བརྒྱད་དང་། ལྟ་
བའི་ཆུ་སྦྱོར་སུམ་ཅུ་རྩ་དྲུག་དང་། མ་རིག་པའི་ཆུ་སྦྱོར་སྔ་མ་བཞིན་བཅོ་ལྔའོ། །འོ་ན། ཟག་
པའང་བཞིར་འགྱུར་ཏེ། ཁྱད་པར་མེད་པའི་ཕྱིར་རོ་ཞེ་ན། ཟག་པར་ནི་ལྟ་བ་རྣམས་ལས་
ལོགས་ཤིག་ཏུ་བསྟན་པ་མ་ཡིན་ཏེ། ཟག་པའི་དོན་འཁོར་བར་འཇོག་པར་བྱེད་པ་ཡིན་ན།
འདོད་ཆགས་ལ་སོགས་པའི་གྲོགས་མེད་པའི་ལྟ་བ་རྐྱང་པ་རྣམས་ནི་གསལ་བས་འཁོར་བར་
འཇོག་པའི་མིང་གི་དོན་དང་རྗེས་སུ་མི་མཐུན་པའི་ཕྱིར་རོ། །
གསུམ་པ་ཉེར་ལེན་ནི། ཉེར་ལེན་བཞི་ནི་ཇི་སྐད་བཤད་པའི་འདོད་པའི་ཆུ་སྦྱོར་ཉིད་
མ་རིག་བཅས་པ་སུམ་ཅུ་རྩ་བཞི་ནི་འདོད་པ་ཉེ་བར་ལེན་པ་དང་། སྲིད་པའི་ཆུ་སྦྱོར་མ་རིག་པ་
དང་བཅས་པ་སུམ་ཅུ་རྩ་བརྒྱད་ནི་ཕལ་ཆེར་ཁ་ནང་དུ་བལྟས་པས་བདག་ཏུ་འཛིན་པའི་གཞི་
ཡིན་པའི་ཕྱིར་བདག་ཏུ་སྨྲ་བ་ཉེ་བར་ལེན་པ་རྣམས་ཡིན་ལ། བཞི་མ་ཚང་བར་མི་འགྱུར་

ཏེ། ལྟ་བ་ལ་རྣམ་པ་གཉིས་སུ་ཕྱེ་བའི་ཕྱིར་རོ། །དེའང་ཁམས་གསུམ་གྱི་ལྟ་བ་དང་པོ་
བཞི་པོ་ཐམས་ཅད་བསྡོམས་པ་སུམ་ཅུ་ནི་ལྟ་བ་ཉེ་བར་ལེན་པ་དང་། ལྟ་བ་ལྔ་པ་དྲུག་ནི་ལམ་
མིན་པ་ལ་ལམ་དུ་འཛིན་པས་ཡང་དག་པའི་ལྟ་བའི་དགྲར་གྱུར་ཅིང་། དོན་མེད་ཀྱི་དཀའ་
ཐུབ་མང་པོ་སྤྱོད་པས་ཁྱིམ་པ་དང་རབ་བྱུང་གི་ཕྱོགས་གཉིས་ཀ་བསླུ་བའི་ཕྱིར་ཉེས་པ་ཆེ་བས་
ལོགས་ཤིག་ཏུ་ཚུལ་ཁྲིམས་དང་བརྟུལ་ཞུགས་མཆོག་འཛིན་ཉེ་བར་ལེན་པ་བཞག་གོ །འོ་
ན། མ་རིག་པ་བསྲེས་ཏེ་ཉེར་ལེན་དུ་བཤད་ཀྱི། ལོགས་ཤིག་མི་སྟོན་པ་ཅི་ཞེ་ན། ཡང་
སྲིད་འཛིན་པའི་ཕྱིར་ཉེར་ལེན་ཡིན་ན་མ་རིག་པ་ནི་མི་གསལ་བས་གྲོགས་མེད་རྐྱང་པར་ཡང་
སྲིད་འཛིན་པར་བྱེད་པ་མིན་པའི་ཕྱིར་བསྲེས་ཀྱི། ལོགས་སུ་མི་བཞག་གོ ། 
བཞི་པ་དེ་དག་གི་ངེས་པ་ནི། ཅིའི་ཕྱིར་ཉོན་མོངས་པ་དེ་དག་ལ་ཕྲ་རྒྱས་ཞེས་བྱ་ཞེ་
ན། གང་གི་ཕྱིར་ཉོན་མོངས་པ་དེ་དག་ནི་གཟུགས་ཅན་མ་ཡིན་ཞིང་། སེམས་ལས་བྱུང་
བའི་ངོ་བོ་ཉིད་ཀྱིས་རྟོགས་པར་དཀའ་བས་འཇུག་པ་ཕྲུ་བའི་ཕྱིར་དང༌། ཐོག་མ་མེད་པའི་
དུས་ནས་ཐོབ་པ་དང་རྗེས་སུ་འབྲེལ་ཞིང་རྒྱུན་མི་འཆད་པ་དང༌། དམིགས་པ་དང་མཚུངས་
ལྡན་རྣམ་པ་གཉིས་ཀྱི་སྒོ་ནས་རྒྱས་པར་འགྱུར་བ་དང༌། ས་བོན་མ་སྤངས་ན་ཟློག་བཞིན་
དུ་རྒྱུད་ལ་ཡང་ནས་ཡང་དུ་རྗེས་སུ་འབྲང་སྟེ་མངོན་དུ་འགྱུར་བས་ན་རྒྱས་པ་སྟེ། རྒྱུ་མཚན་
དེ་ཡི་ཕྱིར་ན་ཕྲ་རྒྱས་དག་ཏུ་བཤད་པ་ཡིན་ནོ། །ཅིའི་ཕྱིར་ཉོན་མོངས་པ་དེ་དག་ལ་ཟག་པ་
ལ་སོགས་པ་ཞེས་བྱ་ཞེ་ན། ཉོན་མོངས་པ་དེ་དག་གིས་འཁོར་བར་འཇོག་པར་བྱེད་པའམ།
སྐྱེ་མཆེད་དྲུག་གི་རྨ་ནང་ནས་འཁོར་བར་ཟག་པར་བྱེད་པའི་དོན་གྱིས་ཟག་པ་དང༌། ཡང་
སྲིད་དུ་འཁྱེར་བར་བྱེད་པས་ཆུ་བོ་དང༌། ཡང་སྲིད་དང་འབྱར་བར་བྱེད་པས་སྦྱོར་བ་དང༌།
འཁོར་བར་ཉེ་བར་འཛིན་པར་བྱེད་པས་ཉེར་ལེན་ཏེ་ཟག་པ་ལ་སོགས་པ་དེ་དག་གི་ངེས་ཚིག་
ཡིན་ནོ། །
གཉིས་པ་བསྟན་བཅོས་ལས་འབྱུང་བའི་རྣམ་གྲངས་ལ་གཉིས། བསྟན། བཤད་དོ། །
དང་པོ་ནི། ཡང་ཕྲ་རྒྱས་དེ་དག་ཉིད་ལ་ཀུན་ཏུ་སྦྱོར་བ་དང་། སོགས་ཀྱིས་འཆིང་བ་
དང་། ཕྲ་རྒྱས་དང་། ཉེ་བའི་ཉོན་མོངས་པ་དང་། ཀུན་ནས་དཀྲིས་པ་རྣམས་ཀྱི་དབྱེ་བས་ཡང་
རྣམ་པ་ལྔར་མདོ་དང་ཆོས་མངོན་པ་ལས་ཕྱེ་ནས་བཤད་དོ། །
གཉིས་པ་རྒྱས་བཤད་ལ་བཞི། ཀུན་སྦྱོར། འཆིང་བ། ཉེ་ཉོན། ཀུན་དཀྲིས་སོ། །

དང་པོ་ལ་གསུམ། ཀུན་སྦྱོར་དགུ། འོག་མའི་ཆ་མཐུན་ལྔ། གོང་མའི་ཆ་མཐུན་
ལྔའོ། ། །
དང་པོ་ནི། ཀུན་སྦྱོར་དགུ་ཡོད་དེ། རྩ་ཉོན་འདོད་ཆགས། ཁོང་ཁྲོ། ང་རྒྱལ།
མ་རིག །ལྟ་བ། ཐེ་ཚོམ་དྲུག་དང༌། མཆོག་ཏུ་འཛིན་པའི་ཀུན་སྦྱོར། ཕྲག་དོག་
དང་སེར་སྣའི་ཀུན་སྦྱོར་རྣམས་སུ་ཡོད་པའི་ཕྱིར། །འོ་ན། མཆོག་འཛིན་གཉིས་ལྟ་བའི་
ཀུན་སྦྱོར་ལས་ལོགས་སུ་སྟོན་པའི་རྒྱུ་མཚན་ཅི་ཡིན་ཞེ་ན། ལྟ་བ་དང་པོ་གསུམ་དང་ཐ་མ་
གཉིས་རྫས་བཅོ་བརྒྱད་བཅོ་བརྒྱད་ཡོད་པར་འདྲ་བའི་ཕྱིར་ཏེ། ལྟ་བ་དང་པོ་གཉིས་འདོད་
པ་ན་སྡུག་བསྔལ་མཐོང་སྤང་གཉིས་དང༌། གོང་མ་གཉིས་ན་གཉིས་གཉིས་ཏེ་དྲུག་དང་།
ལོག་ལྟ་ཁམས་གསུམ་ན་མཐོང་སྤང་བཞི་གསུམ་བཅུ་གཉིས་ཏེ་ལྟ་བ་དང་པོ་གསུམ་ལ་བཅོ་
བརྒྱད་དང་། ལྟ་བ་བཞི་པ་ཁམས་གསུམ་ན་མཐོང་སྤང་བཞི་གསུམ་བཅུ་གཉིས་དང༌། ། ལྟ་
བ་ལྔ་པ་འདོད་པ་སྡུག་བསྔལ་དང་། ལམ་མཐོང་སྤང་གཉིས་དང་། གོང་མ་གཉིས་ནའང་
གཉིས་གཉིས་ཏེ་མཆོག་འཛིན་བཅོ་བརྒྱད་ཡོད་པའི་ཕྱིར་དང་། ལྟ་བ་དང་པོ་གསུམ་མཆོག་
ཏུ་གཟུང་བྱ་དང་། ཐ་མ་གཉིས་མཆོག་ཏུ་འཛིན་བྱེད་དུ་འདུ་བའི་ཕྱིར་ཚུལ་ཁྲིམས་དང་བརྟུལ་
ཞུགས་མཆོག་འཛིན་དང་། ལྟ་བ་མཆོག་འཛིན་གཉིས་ལྟ་བའི་ཀུན་ཏུ་སྦྱོར་ལས་གཞན་ལོགས་
སུ་བསྟན་པ་ཡིན་ནོ། །ཀུན་དཀྲིས་རྣམས་ཀྱི་ནང་ནས་ཕྲག་དོག་སེར་སྣ་གཉིས་ལོགས་སུ་
ཀུན་སྦྱོར་དུ་བཤད་པའི་རྒྱུ་མཚན་ཅི་ཡིན་ཞེ་ན། གང་གི་ཕྱིར་ན། དེ་གཉིས་ཀའང་མཐའ་
གཅིག་ཏུ་ནི་མི་དགེ་བ་དང་རང་དབང་ཅན་ཡིན་པ་དེའི་ཕྱིར། ཕྲག་དོག་སེར་སྣ་ཀུན་དཀྲིས་
བརྒྱད་པོ་དེ་དག་ལས་ལོགས་ཤིག་ཏུ་ཀུན་སྦྱོར་གཉིས་སུ་བཤད་པ་ཡིན་ནོ། །
གཉིས་པ་འོག་མའི་ཆ་མཐུན་ལྔ་ནི། ཀུན་སྦྱོར་ཐ་མའི་ཆ་མཐུན་རྣམ་པ་ལྔ་ཡོད་དེ།
འཇིག་ཚོགས་ལ་ལྟ་བ་དང་། ཚུལ་ཁྲིམས་དང་། བརྟུལ་ཞུགས་མཆོག་འཛིན་དང་། འདོད་
པ་ལ་འདུན་པ་དང་། ཐེ་ཚོམ་དང་། གནོད་སེམས་རྣམས་སུ་ཡོད་པའི་ཕྱིར། ཅིའི་
ཕྱིར་དེ་དག་ལ་ཐ་མའི་ཆ་མཐུན་ཞེས་བྱ་ཞེ་ན། ཁམས་གསུམ་གྱི་ཐ་མ་འདོད་པའི་ཁམས་ཡིན་
ལ། དེའི་ཆ་དང་མཐུན་པས་དེ་སྐད་ཅེས་བྱའོ། །དེ་དག་འདོད་པའི་ཁམས་དང་མཐུན་
ཏེ། འདོད་པ་ལ་འདུན་པ་དང་གནོད་པའི་སེམས་གཉིས་ཀྱིས་འདོད་པ་ལས་མི་འདའ་ལ།
འཇིག་ལྟ་ལ་སོགས་པ་གསུམ་པོ་ཡིས་ནི་ལན་གཅིག་གོང་དུ་སྐྱེས་ཀྱང་འདོད་པར་ཕྱིར་བཟློག་

པར་བྱེད་པའི་ཕྱིར། འོ་ན། རྒྱུན་ཞུགས་དེས་ལྟ་བ་ལྔ་ཐེ་ཚོམ་དང་དྲུག་ག་སྤངས་པ་མིན་
ནམ། ཅིའི་ཕྱིར་མདོ་ལས་འཇིག་ལྟ་དང༌། ཚུལ་ཞུགས་མཆོག་འཛིན་དང་། ཐེ་ཚོམ་
གྱི་ཀུན་སྦྱོར་གསུམ་པོ་ཁོ་ན་སྤངས་པས་རྒྱུན་ཞུགས་ཐོབ་པར་གསུངས་ཤེ་ན། དེ་ལྟར་འབྱུང་བ་
ནི་མཐོང་སྤང་རིས་དང་པོ་ཁོ་ནའི་སྒོ་ཅན་འཇིག་ལྟ་དང་། རིས་སྔ་ཕྱི་གཉིས་ཀྱི་སྒོ་ཅན་འཇིག་
ལྟ་དང་ཚུལ་ཞུགས་མཆོག་འཛིན་དང་། རིས་བཞི་ཆར་གྱི་སྒོ་ཅན་ཐེ་ཚོམ་གསུམ་པོ་སྤངས་
པ་དངོས་སུ་བསྟན་པའི་ཤུགས་ལ་སྒོ་གཅིག་པ་མཐའ་འཛིན་དང༌། སྒོ་བཞི་པ་ལོག་ལྟ་དང༌།
ལྟ་བ་མཆོག་འཛིན་སྤངས་པའང་གོ་སྟེ། སྒོ་ཅན་འདྲ་བའི་ཕྱིར་རོ། །དེ་དག་སྤངས་བར་
བསྟན་པས་མཐོང་སྤང་གི་འདོད་ཆགས་ལ་སོགས་པའང་སྤངས་པར་བསྟན་ཏེ། འདོད་ཆགས་
ལ་སོགས་པ་ནི་དེ་དག་ལ་དམིགས་པས་དེ་དག་གི་ཡུལ་ཅན་ཡིན་པའི་ཕྱིར་རོ། །དེས་ན་ཀུན་
སྦྱོར་གསུམ་པོ་དེས་མཐོང་སྤང་ཐམས་ཅད་ཀྱི་སྒོ་བསྡུས་པའི་ཕྱིར་དང་། གཞན་ཡང་མཐར་
འཛིན་གྱི་རྩ་བ་འཇིག་ལྟ་ཡིན་ཞིང་། ལྟ་བ་མཆོག་འཛིན་གྱི་རྩ་བ་ཚུལ་ཞུགས་མཆོག་འཛིན་
དང༌། ལོག་ལྟའི་རྩ་བ་ཐེ་ཚོམ་ཡིན་པས་རྩ་བ་རྣམས་བསྡུས་ཏེ་སྤངས་པར་བསྟན་པས་རྩ་
བ་ཅན་རྣམས་སྤངས་པ་ཤུགས་ལ་གོ་བའི་ཕྱིར་གསུམ་ཁོ་ན་སྨོས་སོ། །སློབ་དཔོན་ནི། དཔེར་
ན། ཡུལ་གཞན་དུ་འགྲོ་བ་ལ་ཇི་སྲིད་འགྲོ་བར་མི་འདོད་པ་དང༌། ལམ་ནོར་བར་འགྲོ་
བ་དང་། ལམ་ལ་ཐེ་ཚོམ་ཟ་བའི་བར་ཆད་གསུམ་པོ་དེ་སྙེད་ཅིག་ཡོད་པ་དེ་སྲིད་དུ་ཡུལ་
གཞན་དུ་མི་ཕྱིན་པ་ལྟར། ཐར་པ་བགྲོད་པ་ལའང་འཇིག་ལྟས་བདག་ཆད་པར་དོགས་པས་
ཐར་པར་སྐྲག་སྟེ་འགྲོ་མི་འདོད་པ་དང་། ཚུལ་ཞུགས་མཆོག་འཛིན་ལམ་གཞན་ལ་བརྟེན་
ནས་ལམ་ནོར་བ་དང༌། ཐར་བར་ཐེ་ཚོམ་ཟ་བའི་གེགས་བྱེད་པ་གསུམ་ཡིན་ལ། དེ་
དག་སྤངས་ན་ཐར་པར་བགྲོད་པ་ལ་གེགས་མེད་པར་བསྟན་པ་དེ་ཡི་ཕྱིར་ན་གཙོ་བོས་མཚོན་
ནས་ཀུན་སྦྱོར་གསུམ་ཁོ་ན་སྤངས་པར་བསྟན་ཏོ་ཞེས་བཞེད་དོ། །
གསུམ་པ་གོང་མའི་ཆ་མཐུན་ལྔ་ནི། ཡང་མདོ་ལས་གོང་མའི་ཆ་དང་མཐུན་པའི་
ཀུན་ཏུ་སྦྱོར་བ་ལྔ་ཞེས་གསུངས་པ་ཉིད་ནི་གཟུགས་དང་གཟུགས་མེད་པའི་ཁམས་ལས་སྐྱེས་
པའི་འདོད་ཆགས་དག་ནི་དེར་སྤྱོད་པའི་རྒྱུའི་གཙོ་བོ་ཡིན་པས་སོ་སོར་ཕྱེ་ནས་གཉིས་དང་།
གཞན་རེ་རེར་བགྲངས་ཏེ་རྒོད་པ་ང་རྒྱལ་དང་རྨོངས་པ་རྣམས་ཡིན་ཏེ། དེ་དག་གིས་གོང་
མའི་ཁམས་ལས་མི་འདའ་བར་བྱེད་པའི་ཕྱིར་རོ། །

གཉིས་པ་འཆིང་བ་ནི། འཆིང་བ་ལ་དུ་ཞེ་ན། བདེ་སྡུག་བཏང་སྙོམས་ཀྱི་ཚོར་
བ་ལ་དམིགས་པ་དང་མཚུངས་པར་ལྡན་པའི་དབང་གིས་རིམ་པ་བཞིན་དུ་རྒྱས་པས་འཁོར་
བར་འཆིང་བར་བྱེད་པ་ནི་འདོད་ཆགས། ཞེ་སྡང་། གཏི་མུག་གསུམ་ཡིན་ནོ། །
གསུམ་པ་ཉེ་ཉོན་ནི། རྩ་བའི་ཉོན་མོངས་པ་དྲུག་ལས་གཞན་པའི་ཉོན་མོངས་པ་
ཅན་གྱི་སེམས་ལས་བྱུང་བ་འདུ་བྱེད་ཕུང་པོས་བསྡུས་པ་ཞེས་པ་གང་ཡིན་པ་དེའང་རྩ་བའི་
ཉོན་མོངས་པ་དང་ཉེ་བར་འདུག་པས་ན་ཉེ་བའི་ཉོན་མོངས་པ་ཡིན་ཏེ། གང་ཞེ་ན། ཀུན་
དཀྲིས་བཅུ། དྲི་མ་དྲུག །བག་མེད། ལེ་ལོ། མ་དད་པ་དང་བཅས་པའི་བཅུ་
དགུ་དང༌། གཞི་ཕྲན་ཚེགས་ལས་བྱུང་བའི་མི་དགའ་བ་དང་། གླལ་བར་བྱེད་པ་སོགས་
ཉི་ཤུ་རྩ་བཞི་རྣམས་སོ། །དེ་དག་ལ་རྩ་བའི་ཉོན་མོངས་པ་ཞེས་ནི་མི་བྱ་སྟེ། རྩ་བ་མ་
ཡིན་པའི་ཕྱིར་རོ། །
བཞི་པ་ཀུན་དཀྲིས་ལ། དངོས་དང་། ཞར་བྱུང་གཉིས་ལས། །
དང་པོ་ནི། འཁོར་བའི་བཙོན་རར་ཀུན་ནས་འཁྲི་བའམ། འདི་དག་ཡོད་ན་སྤྱོད་པ་
ངན་པ་ལྡང་བར་བྱེད་པའི་ཕྱིར་ཀུན་དཀྲིས་ནི་བརྒྱད་དུ་གྲངས་ངེས་ཏེ། དེ་ལ་ཚུལ་ཁྲིམས་
ཀྱི་མི་མཐུན་ཕྱོགས་ནི་ངོ་ཚ་མེད་པ་དང་། ཁྲེལ་མེད་པ་དང༌། གཞན་ལ་ཕན་འདོགས་
པའི་མི་མཐུན་ཕྱོགས་ཕྲག་དོག་དང་། སེར་སྣ་དང་། ཤེས་རབ་ཀྱི་མི་མཐུན་ཕྱོགས་རྒོད་པ་
དང༌། འགྱོད་པ་དང༌། སེམས་ཀྱི་མི་མཐུན་ཕྱོགས་རྨུགས་པ་དང༌། གཉིད་དག་
དང་བཅས་པའི་ཀུན་ནས་དཀྲིས་པ་རྣམ་པ་བརྒྱད་དང་། བྱེ་བྲག་སྨྲ་བ་ལྟར་ན་ཁྲོ་བ་དང་།
འཆབ་པ་བསྟན་ཏེ་བཅུར་འདོད་དོ། །ཉེ་ཉོན་རྣམས་རྩ་ཉོན་གྱི་རྒྱུ་མཐུན་གྱི་འབྲས་བུ་ཡིན་
ན། རྩ་ཉོན་གང་གིས་ཉེ་ཉོན་གང་སྐྱེད་ཅེ་ན། འདོད་ཆགས་ཀྱིས་ངོ་ཚ་མེད་པ་དང་།
རྒོད་པ་དང་། སེར་སྣ་བསླང་ཞིང་སྐྱེད་པ་ཡིན་ཏེ། རང་གི་ཆོས་ལ་ཆགས་པས་གཞན་
ལ་མ་གུས་པའི་ཕྱིར་དང་། འདོད་པའི་ཡོན་ཏན་ལ་ཆགས་པས་སེམས་རྒོད་པའི་ཕྱིར་དང་།
ཡོ་བྱད་སོགས་ལ་ཆགས་པས་དམ་དུ་འཛིན་པའི་ཕྱིར་རོ། །འཆབ་པ་ལ་ཁ་ཅིག་འདོད་
ཆགས་ལས་སྐྱེད་པར་འདོད་དེ། བརྙེད་བཀུར་ཉམས་པར་དོགས་པས་སོ། །ཁ་ཅིག་ནི་
མ་རིག་པ་ལས་སོ་ཞེས་དང་། ཁ་ཅིག་ནི་ཉེས་པ་བྱུང་བར་ཤེས་པ་དང་མ་ཤེས་པའི་དབང་
གིས་གཉིས་ཀ་ལས་སོ་ཞེས་མི་མཐུན་པར་རྩོད་དོ། །མ་རིག་པ་ལས་སེམས་རྨུགས་པ་དང༌།

གཉིད་དང་། ཁྲེལ་མེད་རྣམས་སྐྱེ་སྟེ། དམིགས་པ་གསལ་བར་འཇུག་པ་ལ་རྨུགས་
གཉིད་མེད་པའི་ཕྱིར་དང་། ། སྡིག་པའི་འབྲས་བུ་སྡུག་བསྔལ་ཡིན་པར་མ་ཤེས་པས་སྡིག་པ་
ལ་མི་འཇིག་པའི་ཕྱིར་རོ། །ཐེ་ཚོམ་ལས་འགྱོད་པ་མི་དགེ་བ་འབྱུང་སྟེ། དགེ་བའི་འབྲས་
བུ་བདེ་བ་ཡིན་པ་ལ་ཐེ་ཚོམ་ཟ་བ་དག་དགེ་བ་བྱས་པ་ལས་འགྱོད་པའི་ཕྱིར་རོ། །ཁྲོ་བ་དང་
ཕྲག་དོག་ནི་ཁོང་ཁྲོའི་རྒྱུ་ལས་བྱུང་བ་ཡིན་ཏེ། ཞེ་སྡང་ལས་ཀུན་ནས་མནར་སེམས་སྐྱེ་བའི་
ཕྱིར་དང་། གཞན་གྱི་ཕུན་སུམ་ཚོགས་པ་ལས་སེམས་འཁྲུགས་ཏེ་མི་བཟོད་པའི་ཕྱིར་རོ། །
གཉིས་པ་ཞར་བྱུང་ལ་གཉིས། དྲི་མ་དྲུག །ཆོས་ཀྱི་ཁྱད་པར་རོ། །
དང་པོ་ནི། གཞན་ཡང་ལུས་ལས་དྲི་མ་ལྟར་རྩ་བའི་ཉོན་མོངས་པ་ལས་བྱུང་བའི་
དྲི་མའམ་ཉེ་ཉོན་ནི་དྲུག་ཡོད་དེ། སྒྱུ་དང་། གཡོ་དང་། རྒྱགས་པ་དང༌། དེ་
བཞིན་དུ་འཚིག་པ་དང་། ཁོན་དུ་འཛིན་པ་དང༌། རྣམ་འཚེ་རྣམས་ཡོད་པའི་ཕྱིར།
དེ་དག་རྩ་ཉོན་གང་ལས་སྐྱེས་ཤེ་ན། སྒྱུ་དང་རྒྱགས་པ་ནི་འདོད་ཆགས་ལས་སྐྱེས་ཏེ། རྙེད་
པ་ལ་སོགས་པ་ཉམས་ཀྱིས་དོགས་ནས་སྒྱུ་བྱེད་པའི་ཕྱིར་དང་། རང་གི་ཆོས་ལ་ཆགས་པས་
ཡིད་བདེ་བའི་ཕྱིར་རོ། །ཁོན་དུ་འཛིན་པ་དང་རྣམ་པར་འཚེ་བ་ནི་ཁྲོང་ཁྲོ་ལས་སྐྱེས་ཏེ། ཡུལ་
ལ་མནར་སེམས་པས་སོ། །འཚིག་པ་ནི་ལྟ་བ་མཆོག་ཏུ་འཛིན་པ་ལས་སྐྱེས་ཏེ། རང་གི་ལྟ་
བ་ལ་དམ་དུ་བཟུང་ནས་གཞན་ལ་འཚིག་པ་ཟ་བའི་ཕྱིར་རོ། །གཡོ་ནི་ལོག་པར་ལྟ་བས་ཀུན་
ནས་བསླང་བ་ཡིན་ཏེ། ལས་འབྲས་ལ་ལོག་པར་ལྟ་བ་དང་ལྡན་པས་སེམས་སྡིག་པ་མི་
འཆགས་པར་གྱ་གྱུ་བའི་ཕྱིར་རོ། །
གཉིས་པ་ཆོས་ཀྱི་ཁྱད་པར་ནི། ཀུན་དཀྲིས་བཅུ་པོ་དེ་དག་ལ་མཐོང་སྒོམ་གང་གི་
སྤང་བྱ་ཡིན་པ་དུ་ཞེ་ན། ཀུན་དཀྲིས་བཅུ་པོ་དེ་དག་ལས་ངོ་ཚ་མེད་པ་དང་། ཁྲེལ་མེད་
པ་དང་། རྨུགས་པ་དང་། གཉིད་དང་། རྒོད་པ་སྟེ་ལྔ་ནི་མཐོང་སྒོམ་རྣམ་པ་གཉིས་
ཀའི་སྤང་བྱར་མཚུངས་པར་ལྡན་པ་ཡིན་ཏེ། དེ་ལ་ངོ་ཚ་མེད་པ་དང་ཁྲེལ་མེད་པ་ནི་མི་དགེ་
བ་ཐམས་ཅད་དང་མཚུངས་པར་ལྡན་ཞིང་། རྨུགས་རྒོད་གཉིས་ནི་ཉོན་མོངས་པ་ཐམས་ཅད་
དང་མཚུངས་པར་ལྡན་ལ། གཉིད་ནི་ཡིད་ཀྱི་ས་པ་འདོད་པ་ན་སྤྱོད་པ་ཐམས་ཅད་དང་མཚུངས་
པར་ལྡན་ནོ། །ལྔ་པོ་དེ་དག་ལས་གཞན་པ་ཉེ་ཉོན་ཀུན་དཀྲིས་ཀྱིས་བསྡུས་པ་ཕྲག་དོག །སེར་
སྣ། འགྱོད་པ། ཁྲོ་བ། འཆབ་པ་ནི་བདེན་པ་ལ་དངོས་དང་བརྒྱུད་ནས་ལོག་པར་མི་

འཇུག་ཅིང་། ཡུལ་རང་གི་མཚན་ཉིད་ལ་ལོག་པར་ཞུགས་པའི་ཕྱིར་བསྒོམ་པས་སྤང་བར་
བྱ་བ་ཁོ་ན་དང་། རང་དབང་ཅན་ཡང་ཡིན་ཏེ། འདོད་ཆགས་སོགས་ཉོན་མོངས་གཞན་
ལ་མི་ལྟོས་པར་རང་ཉིད་ཀྱིས་ཡུལ་ལ་འཇུག་པས་སོ། །མ་རིག་པ་ཙམ་དང་མཚུངས་པར་
ལྡན་ཀྱང་། དེ་ནི་གླེན་པའི་ཕྱིར་འཇུག་པར་མི་བྱེད་པའི་ཕྱིར་རོ། །ཇི་ལྟར་ཉེ་ཉོན་ཕྲག་
དོག་ལ་སོགས་པ་སྒོམ་སྤང་དང་རང་དབང་ཅན་ཡིན་པ་དེ་བཞིན་དུ་དྲི་མ་དྲུག་པོ་རྣམས་ཀྱང་
སྒོམ་སྤང་དང་རང་དབང་ཅན་ཡིན་ནོ། །འོ་ན། དེ་དག་དགེ་མི་དགེ་ལུང་མ་བསྟན་གང་
ཡིན་ཞེ་ན། ཀུན་ནས་དཀྲིས་པ་ངོ་ཚ་མེད་པ་ལ་སོགས་པ་བདུན་དང་དྲི་མ་དྲུག་པོ་རྣམས་ནི་
འདོད་པའི་ཁམས་ན་མི་དགེ་བ་ཡིན་ལ། རྨུགས་རྒོད་གཉིད་གསུམ་ནི་སྤྱིར་གཉིད་ལ་དགེ་
བ་ཡོད་ཀྱང་ཀུན་ནས་དཀྲིས་པའི་སྐབས་ཡིན་པས་དགེ་བ་མ་ཡིན་གྱི། མི་དགེ་བ་དང་ལུང་
མ་བསྟན་རྣམ་པ་གཉིས་ཀ་ཡོད་དོ། །འདོད་པའི་ཁམས་དེ་ཡན་ཆད་གོང་མ་གཉིས་ན་ཡོད་
པའི་ཉེ་ཉོན་རྣམས་ནི་བསྒྲིབས་ལ་ལུང་མ་བསྟན་ཡིན་ནོ། །ཡང་ཉེ་ཉོན་དེ་དག་ཁམས་དང་
ས་གང་ན་དུ་ཡོད་ཅེ་ན། འདོད་པ་དང་བསམ་གཏན་དང་པོ་ན་ནི་གཡོ་སྒྱུ་ཡོད་དེ། །འཕགས་
པ་རྟ་ཐུལ་གྱིས་འབྱུང་བཞི་གང་དུ་འགག་པ་ཤེས་ནས་ཚངས་པ་ཆེན་པོ་ལ་འཁོར་གྱི་ནང་དུ་
དྲིས་པས་དེས་ཀྱང་མ་ཤེས་པར་གཏམ་རླུང་ལ་བསྐུར་ཏེ་ཁོ་ནི་ཚངས་པའོ། །ཚངས་པ་ཆེན་
པོའོ། །ཞེས་པ་ལ་སོགས་པ་སྐབས་སུ་མ་བབས་པའི་ལན་གྱིས་རྟ་ཐུལ་འབྲིད་པའམ་བསླུ་
བར་ཞུགས་པའི་ཕྱིར་རོ། །རྨུགས་རྒོད་ནི་ཉོན་མོངས་པའི་ས་པ་ཡིན་ལ། རྒྱགས་པ་ནི་
རྣམ་པ་དེ་གང་ནའང་མི་འགལ་བས་ཁམས་གསུམ་ཆར་ན་ཡོད་དོ། །གསུམ་པོ་དེ་དག་དང་
གཡོ་སྒྱུ་གཉིས་ཏེ་ལྔ་ལས་གཞན་བཅུ་གཅིག་པོ་དག་ནི་འདོད་པའི་ཁམས་ལས་སྐྱེས་པ་ཁོ་ན་
ཡིན་ནོ། །
དྲུག་པ་གང་དང་མཚུངས་པར་ལྡན་པ་ལ་གཉིས། རྣམ་ཤེས་གང་དང་མཚུངས་པར་
ལྡན། ཚོར་བ་གང་དང་མཚུངས་པར་ལྡན་པའོ། །
དང་པོ་ནི། འོ་ན། ཕྲ་རྒྱས་དེ་དག་རྣམ་ཤེས་གང་དང་མཚུངས་པར་ལྡན་ཞེ་ན།
རྩ་བ་དང་ཉེ་བའི་ཉོན་མོངས་པ་དེ་དག་ལས་མཐོང་བས་སྤང་བར་བྱ་བ་ཐམས་ཅད་ནི་ཁ་ནང་
དུ་བལྟས་པས་དང༌། སྒོམ་སྤང་ཡིན་ཡང་གཉིད་དང་ང་རྒྱལ་དང་བཅས་པ་ནི་ཡིད་ཀྱི་རྣམ་
ཤེས་ཀྱི་ས་པ་ཡིན་ཏེ། རྟོག་བཅས་དང་མི་གསལ་བ་ཡིན་པས་ཡིད་ཀྱི་རྣམ་ཤེས་ལས་གཞན་

གྱི་འཁོར་དུ་མི་འབྱུང་བའི་ཕྱིར། དེ་བཞིན་དུ་ཉེ་བའི་ཉོན་མོངས་པ་རང་དབང་ཅན་ཀུན་
དཀྲིས་ཕྱི་མ་ལྔ་དང་དྲི་མ་དྲུག་སྟེ་བཅུ་གཅིག་པོ་སྒོམ་སྤང་ཡིན་ཡང་རྟོག་བཅས་ཡིན་པས་ཡིད་
ཀྱི་ས་པ་ཡིན་ནོ། །མཐོང་སྤང་ཐམས་ཅད་དང་། སྒོམ་སྤང་གིའང་གཉིད་དང་། ང་
རྒྱལ་ལས་གཞན་པའི་སྒོམ་སྤང་དུག་གསུམ་དང༌། ངོ་ཚ་མེད་པ། རྨུགས། རྒོད།
བག་མེད། ལེ་ལོ། མ་དད་པ་རྣམས་ནི་རྣམ་ཤེས་དྲུག་ཅར་གྱི་རྟེན་ཅན་ཡིན་ནོ། །
གཉིས་པ་ཚོར་བ་གང་དང་མཚུངས་པར་ལྡན་པ་ནི། རྩ་ཉོན་དང་ཉེ་ཉོན་དེ་དག་
ཚོར་བ་ལྔ་པོ་གང་དང་མཚུངས་པར་ལྡན་ཞེ་ན། ཚོར་བ་ལུས་ཀྱི་བདེ་བ་དང་ཡིད་ཀྱི་སེམས་
བདེ་དག་དང་འདོད་ཆགས་སུ་མཚུངས་པར་ལྡན་ཏེ། རྣམ་ཤེས་དྲུག་ཅར་གྱི་འཁོར་དུ་འབྱུང་
ཞིང་དགའ་བའི་རྣམ་པས་འཇུག་པའི་ཕྱིར། ཞེ་སྡང་ནི་དེ་ལས་བཟློག་པ་ལུས་ཀྱི་སྡུག་
བསྔལ་དང་སེམས་ཀྱི་ཡིད་མི་བདེ་དག་དང་མཚུངས་པར་ལྡན་ཏེ། སྒོ་ལྔ་དང་ཡིད་ཤེས་ཀྱི་
འཁོར་དུ་འབྱུང་ཞིང་སྐྱོ་བའི་རྣམ་པས་འཇུག་པའི་ཕྱིར། སྤང་བྱ་རིས་ལྔའམ། འདྲེས་པ་
དང༌། མ་འདྲེས་པའི་མ་རིག་པ་དག་ནི་ཚོར་བ་ལྔ་པོ་ཐམས་ཅད་རིགས་པར་མཚུངས་པར་
ལྡན་ཏེ། ཀུན་དང་མི་འགལ་བར་འཇུག་པའི་ཕྱིར། མེད་པར་ལྟ་བ་ཡིད་བདེ་བ་དང་
སྡུག་བསྔལ་དང་མཚུངས་ལྡན་ཡིན་ཏེ། མི་དགེ་བ་བྱས་པའི་འབྲས་བུ་མེད་པར་མཐོང་བ་ན་
ཡིད་བདེ་དང་། དགེ་བ་བྱས་པའི་འབྲས་བུ་མེད་པར་མཐོང་བ་ན་སྡུག་བསྔལ་དང་མཚུངས་
ལྡན་ཡིན་པའི་ཕྱིར། ཡིད་མི་བདེ་དང་ཐེ་ཚོམ་མཚུངས་པར་ལྡན་ཏེ། ངེས་པ་དོན་དུ་
གཉེར་བ་ལ་ཐེ་ཚོམ་སྐྱེས་པའི་ཚེ་ན་ཡིད་མི་བདེ་སྐྱེ་བའི་ཕྱིར། གཞན་ལྟ་བ་བཞི་དང་ང་རྒྱལ་ནི་
ཡིད་བདེ་དང་མཚུངས་ལྡན་ཡིན་ཏེ། ཡིད་ཀྱི་རྣམ་ཤེས་ཀྱི་ས་པ་གང་ཞིག །རང་དགའ་
བའི་རྣམ་པས་འཇུག་པའི་ཕྱིར། དེའང་འདོད་པ་ལས་སྐྱེས་པའི་སེམས་གསལ་བའི་དབང་དུ་
བྱས་ཀྱི། སེམས་མི་གསལ་བ་ནི་བཏང་སྙོམས་ཀུན་དང་མཚུངས་པར་ལྡན་ཏེ། བཏང་སྙོམས་
དེ་ཀུན་དང་ཡང་མི་འགལ་བར་འཇུག་པའི་ཕྱིར། ས་གོང་མ་བརྒྱད་ཀྱི་ཕྲ་རྒྱས་རྣམས་ས་
གང་ན་ཆར་བ་གཉིས་པ་མན་ཡིད་བདེ། གསུམ་པ་སེམས་བདེ། བཞི་པ་བཏང་སྙོམས་
ཡོད་པ་ཇི་བཞིན་དུ་རང་རང་གི་ཚོར་བ་དང་མཚུངས་པར་ལྡན་པ་ཡིན་ན། འགྱོད་པ་དང་།
ཕྲག་དོག་དང་། ཁྲ་མ་དང་། རྣམ་འཚེ་དང་། ཁོན་དུ་འཛིན་པ་དང༌། འཚིག་པ་
རྣམས་ཡིད་མི་བདེ་བ་དང་མཚུངས་ལྡན་ཡིན་ཏེ། ཡིད་ཀྱི་རྣམ་ཤེས་ཀྱི་ས་པ་གང་ཞིག །སྐྱོ་

བའི་རྣམ་པས་འཇུག་པའི་ཕྱིར། སེར་སྣ་ནི་ཡིད་མི་བདེ་བ་དང་མཚུངས་ལྡན་དེ་དག་ལས་
ནི་བཟློག་པ་ཡིད་བདེ་དང་མཚུངས་ལྡན་ཡིན་ཏེ། ཆགས་པའི་རྒྱུ་ལས་བྱུང་བས་དགའ་བའི་
རྣམ་པས་འཇུག་པའི་ཕྱིར། གཡོ་དང་། སྒྱུ་དང་། འཆབ་དང་། གཉིད་བཞི་ནི་
ཡིད་བདེ་མི་བདེ་གཉིས་ཀ་དང་མཚུངས་པར་ལྡན་ཏེ། དང་པོ་གསུམ་བྱ་བ་གྲུབ་པ་དང་མ་གྲུབ་
པ་ན་ཡིད་བདེ་མི་བདེར་འགྱུར་ཞིང་། གཉིད་ནི་ཀུན་ལ་མི་འགལ་བའི་ཕྱིར་རོ། །བསམ་གཏན་
གསུམ་པའི་སེམས་བདེ་དང་གཉིས་པ་མན་ཆད་ཀྱི་ཡིད་བདེ་དག་དང་རྒྱགས་པ་མཚུངས་པར་
ལྡན་ལ། བཞི་པ་ཡན་ཆད་ནི་བདེ་བ་མེད་པའི་ཕྱིར་བཏང་སྙོམས་ཁོ་ན་དང་མཚུངས་པར་
ལྡན་ཏེ། བཏང་སྙོམས་ནི་ས་དང་། རྣམ་ཤེས་དང་། རྩ་ཉོན་དང་། ཉེ་ཉོན་ཐམས་
ཅད་ལ་ཀུན་ཏུ་འགྲོ་བའི་ཕྱིར་རོ། །ཀུན་དཀྲིས་གཞན་ངོ་ཚ། ཁྲེལ་མེད། རྨུགས།
རྒོད་བཞི་པོ་ནི་ཚོར་བ་ལྟ་དག་དང་མཚུངས་པར་ལྡན་པར་སྲིད་དེ། དངོས་པོ་གཉིས་མི་
དགེ་བ་དང་། གཞན་གཉིས་ཉོན་མོངས་ཆེན་པོའི་ས་པ་ཡིན་ཞིང་། རྣམ་ཤེས་དྲུག་ཅར་
གྱི་འཁོར་དུ་བྱུང་བའི་ཕྱིར།
བདུན་པ་སྒྲིབ་པ་ལྔ་བཤད་པ་ནི། མདོ་ལས། སྒྲིབ་པ་ལྔ་སྟེ། འདོད་པ་ལ་འདུན་པ་
དང་། གནོད་སེམས་དང་། གཉིད་དང་། རྨུགས་པ་དང་། རྒོད་པ་དང་། འགྱོད་
པ་དང་། ཐེ་ཚོམ་མོ། །ཞེས་བཤད་ན། ཕྱི་མ་གསུམ་ཁམས་གསུམ་ཆར་ན་ཡོད་པ་གཟུང་
བར་བྱ་བའམ། འདོད་པ་ན་ཡོད་པ་ཁོ་ན་གཟུང་བར་བྱ་བ་ཡིན་ཞེ་ན། འདོད་པའི་
ཁམས་ཁོ་ན་ན་ཡོད་པའི་བསམ་གཏན་དང་སྙོམས་འཇུག་སོགས་ལ་སྒྲིབ་པར་བྱེད་པའི་ལྔ་པོ་
རྣམས་ཡིན་ཏེ། མདོ་ལས། འདི་ནི་མི་དགེ་བའི་ཕུང་པོ་མ་འདྲེས་པ་ཡོངས་སུ་རྫོགས་པ་
ཡིན་ཏེ། འདི་ལྟ་སྟེ། སྒྲིབ་པ་ལྔའོ་ཞེས་གསུངས་པའི་ཕྱིར། ཡང་ཅིའི་ཕྱིར་རྨུགས་
གཉིད། རྒོད་འགྱོད། སེམས་བྱུང་ཐ་དད་བཞིན་དུ་སྒྲིབ་པ་ལ་གཉིས་གཉིས་བསྡོམས་
ནས་བཞག་ཙ་ན། དེ་གཉིས་ཀྱི་མི་མཐུན་ཕྱོགས་གཉེན་པོ་གཅིག་པའི་ཕྱིར་དང་། ཟས་
ཏེ་སྐྱེད་བྱེད་ཀྱི་རྒྱུ་གཅིག་པའི་ཕྱིར་དང་། བྱ་བའང་གཅིག་པའི་ཕྱིར་ན་གཉིས་གཉིས་གཅིག་ཏུ་
བྱས་སོ། །དེའང་རྨུགས་གཉིད་ཀྱི་ཟས་ནི་སྨྲ་བ། མི་དགའ་བ། བྱ་སྦྱངས། ཟས་
ཀྱི་དྲོད་མི་ཟིན་པ། སེམས་ཞུམ་པ་སྟེ་ལྔས་དེ་དག་རྒྱས་པའི་ཕྱིར་རོ། །གཉེན་པོ་སྣང་བའི་
འདུ་ཤེས་དང་། བྱ་བ་གཉིས་ཀས་སེམས་ཞུམ་པར་བྱེད་དོ། །རྒོད་འགྱོད་ཀྱི་ཟས་ནི་ཉེ་

དུ་དང་། ཡུལ་དང་། མི་འཆི་བའི་རྣམ་རྟོག་དང་། སྔོན་དགོད་རྩེ་ལ་སོགས་པ་དྲན་
པའོ། །གཉེན་པོ་ཞི་གནས་དང༌། བྱ་བ་གཉིས་ཀས་སེམས་རྣམ་པར་མ་ཞི་བར་བྱེད་དོ།།
འོ་ན། ཉོན་མོངས་ཐམས་ཅད་སྒྲིབ་པ་ཡིན་ན། ཅིའི་ཕྱིར་ལྔ་ཁོ་ནར་བཤད་ཅེ་ན། འདོད་
འདུན་གནོད་སེམས་ཀྱིས་ནི་འདོད་པ་དང་སྡིག་པ་ལས་མི་འབྲལ་བ་དང་། རྨུགས་གཉིད་
ཀྱིས་ལྷག་མཐོང་དང་། རྒོད་འགྱོད་ཀྱིས་ཞི་གནས་རིང་དུ་བྱེད་པས། རིམ་པ་ལྟར་ཚུལ་
ཁྲིམས། ཤེས་རབ། ཏིང་ངེ་འཛིན་གྱི་ཕུང་པོ་གསུམ་ལ་གནོད་པར་བྱེད་པའི་ཕྱིར་དང་།
ཤེས་རབ་དང་ཏིང་ངེ་འཛིན་མེད་ན་བདེན་པ་ལ་ཐེ་ཚོམ་དུ་འགྱུར་བའི་ཕྱིར་ན་ལྟ་པོ་ཉིད་བཤད་
དོ། །
གསུམ་པ་དེ་སྤང་བའི་ཚུལ་ལ་གཉིས་ལས། དང་པོ་ནི། མཐོང་སྤང་གང་གི་ཚུལ་གྱིས་
སྤོང་ཞེ་ན། དེ་ལ་གསུམ་སྟེ། དམིགས་པ་ཡོངས་སུ་ཤེས་པས་སྤོང་བ་དང་། དེ་ལ་དམིགས་པ་
ཡང་དག་པར་ཟད་པས་སྤོང་བ་དང་། དམིགས་པ་སྤངས་པས་སྤོང་བ་རྣམས་སུ་ཡོད་པའི་
ཕྱིར། དང་པོ་ནི། དམིགས་པའི་ཡུལ་ཡོངས་སུ་ཤེས་པས་སྤོང་བ་ནི་འདོད་པའི་མཐོང་
སྤང་སྡུག་ཀུན་དང་པོ་གཉིས་ཀྱི་དགུའི་གོང་དུ་དམིགས་པ་བོར་ནས་རང་སར་དམིགས་པ་བཅུ་
བདུན་དང༌། གོང་མའི་རིས་དང་པོ་གཉིས་ཀྱི་སུམ་ཅུ་དང་། འགོག་ལམ་མཐོང་སྤང་གི་
ཟག་མེད་ཁོ་ནའི་ཡུལ་ཅན་བཅུ་གཉིས་དང་། མ་རིག་པ་དྲུག་གི་ཆ་དང་བཅས་པའོ། །དེ་རྣམས་
ནི་དམིགས་པ་བདེན་བཞི་ལ་ལོག་པར་ཞུགས་པས་ན་ཐོ་ཡོར་ཤེས་པས་མིར་འཛིན་ལྡོག་པ་
ལྟར་མཐོང་ལམ་གྱི་རང་མཚན་ཡོངས་སུ་ཤེས་པས་སྤོང་སྟེ་རྣམ་པ་འགལ་བའི་ཕྱིར་རོ། །
གཉིས་པ་ནི། ཡུལ་སྐལ་བ་མི་མཉམ་པའི་ཁམས་ཀུན་འགྲོ་དགུ་པོ་དེ་ལ་དམིགས་པའི་ཡུལ་
ཅན་ཉོན་མོངས་སྡུག་ཀུན་མཐོང་སྤང་ཡང་དག་པར་ཟད་ཅིང་སྤངས་པས་ཡུལ་དགུ་པོ་སྤོང་བར་
འགྱུར་ཏེ། དེ་སྤོང་པ་ལ་རང་དམིགས་ཚད་གོང་མའི་བདེན་པ་ཤེས་མི་དགོས་པའི་ཕྱིར་དང་།
རྒྱུ་མེད་པས་འབྲས་བུ་མི་སྲིད་པའི་ཕྱིར་རོ། །དེ་ནི་འདོད་པའི་དབང་དུ་བྱས་ཀྱི། གཟུགས་
ཀྱིས་གཟུགས་མེད་ལ་དམིགས་པ་དགུ་ནི་དེ་གཉིས་བདེན་པ་ཅིག་ཅར་དུ་མཐོང་བས་དམིགས་
པ་ཤེས་པས་མཐོང་བ་ཁོ་ནའོ། །གསུམ་པ་ནི། དམིགས་པའི་ཡུལ་སྤངས་པས་ཡུལ་ཅན་
ཉོན་མོངས་སྤོང་བ་ནི་ཁམས་གསུམ་གྱི་འགོག་ལམ་ལ་དངོས་སུ་ལོག་ཞུགས་ཀྱི་མཐོང་སྤང་ལ་
དམིགས་པ་ལོག་པ་ལ་ལོག་ཞུགས་འགོག་མཐོང་སྤང་བཞི་དང་། ལམ་མཐོང་སྤང་ལྔ་སྟེ་

དགུ་ནི་འདོད་པའི་དང༌། གོང་མ་གཉིས་ན་ཁོང་ཁྲོ་མ་གཏོགས་པ་བདུན་བདུན་ཏེ་ཉི་ཤུ་རྩ་
གསུམ་པོ་རྣམས་དང་། དེའི་ཟག་བཅས་ལ་དམིགས་པ་མ་རིག་པ་དྲུག་གི་ཆ་དང་བཅས་པ་
ནི་ཡུལ་འགོག་ལམ་ལ་དངོས་སུ་ལོག་ཞུགས་ལོག་ལྟ་ལ་སོགས་པ་སྤངས་པས་སྤོང་སྟེ་ཡུལ་
མེད་པས་ཡུལ་ཅན་མི་སྲིད་པའི་ཕྱིར་རོ། །སྤོང་ཚུལ་གསུམ་པོ་དེ་རྣམས་ཀྱང་དུས་གཅིག་ལ་
ལྡོག་པ་ཐ་དད་པའི་སྒོ་ནས་ཡིན་གྱི། དུས་སྔ་ཕྱི་རིམ་པས་ནི་མ་ཡིན་ཏེ། མཐོང་ལམ་ལན་
གཉིས་མི་སྐྱེ་བས་སོ། །གཉིས་པ་ནི། འོ་ན། སྒོམ་སྤང་དེ་དག་གང་གིས་སྤོང་ཞེ་ན།
སྒོམ་སྤང་ནི་དེ་དང་རྣམ་པ་འགལ་བའི་གཉེན་པོ་ཆུང་འབྲིང་དགུ་གོམས་པར་སྐྱེས་པས་ཟད་
པར་འགྱུར་གྱི། དམིགས་པ་ཤེས་པ་ལ་སོགས་པས་ནི་མ་ཡིན་ནོ། །འོ་ན། གཉེན་
པོ་ལ་དུ་ཡོད་ཅེ་ན། གཉེན་པོ་ནི་རྣམ་པ་བཞི་སྟེ། གང་གིས་ཉོན་མོངས་པའི་ཐོབ་པ་
གཅོད་པའི་བར་ཆད་མེད་ལམ་ནི་སྤོང་བའི་གཉེན་པོ་སྟེ། སྡུག་བསྔལ་ལ་ཆོས་བཟོད་པ་ལྟ་
བུའོ། །བར་ཆད་མེད་ལམ་གྱིས་སྤངས་པའི་བྲལ་ཐོབ་འཛིན་པ་ནི་གཞིའི་གཉེན་པོ་སྟེ།
སྡུག་བསྔལ་ལ་ཆོས་ཤེས་པ་ལྟ་བུ་རྣམ་གྲོལ་གྱི་ལམ་ཐམས་ཅད་དང་། དེ་ཡན་ཆད་ཀྱི་བར་
ཆད་མེད་ལམ་དང་། ཁྱད་པར་གྱི་ལམ་རྣམས་ཀྱང་ཡིན་ནོ། །ལམ་གང་གིས་ཉོན་
མོངས་པའི་ཐོབ་པ་ཐག་སྲིང་བར་བྱེད་པ་ཉིད་ནི་ཐག་སྲིང་བའི་གཉེན་པོ་སྟེ་རྣམ་གྲོལ་ཡན་ཆོད་
ཀྱི་ལམ་གང་ཡིན་པ་སྟེ། སྡུག་བསྔལ་རྗེས་བཟོད་ལ་སོགས་པ་ལྟ་བུའོ། །ལམ་གང་
གིས་ཁམས་དེ་ལ་སྐྱོན་དུ་མཐོང་ནས་མི་རྟག་སོགས་རྣམ་པར་སུན་འབྱིན་པ་ནི་སུན་འབྱིན་པའི་
གཉེན་པོ་ཞེས་བྱ་སྟེ། སྡུག་ཀུན་ལ་དམིགས་པའི་རྣམ་པ་ལྟ་བུའོ། །གཉེན་པོ་དེ་དག་
གིས་ཉོན་མོངས་པ་སྤོང་བ་ན་གང་ལས་སྤོང་ཞེ་ན། དམིགས་པའི་ཡུལ་སུན་བྱུང་བ་ལས་ནི་
ཉོན་མོངས་པ་སྤང་བར་བྱ་བར་འདོད་དེ། ཉོན་མོངས་པ་དེ་སྤངས་ན་དེ་ལ་དམིགས་ནས་
མི་སྐྱེ་བའི་ཕྱིར། གཉེན་པོ་དང་སྤང་བྱ་མཚུངས་པར་ལྡན་པ་ལས་ནི་མ་ཡིན་ཏེ། མཚུངས་ལྡན་
ཡིན་ན་དེ་གཉིས་མེད་ན་མི་འབྱུང་བར་སྐྱེས་པས་རང་གི་ཚོགས་དབྱེ་མི་ནུས་པའི་ཕྱིར་དང་།
དམིགས་པ་ལས་དབྱེ་བར་ནུས་པའི་ཕྱིར། སྤངས་པའི་ཚད་ནི་རང་རྒྱུད་ལ་ཡོད་པའི་ཉོན་
མོངས་རྣམས་ནི་ཐོབ་པ་ཆད་དེ་ས་བོན་ཟད་པ་དང༌། རང་རྒྱུད་ཀྱི་ཉོན་མོངས་ཅན་མ་ཡིན་
པ་དགེ་བ་ཟག་བཅས་དང་། མ་བསྒྲིབས་ལུང་མ་བསྟན་ནི་དེ་དག་ལ་དམིགས་པའི་ཡུལ་
ཅན་རང་རྒྱུད་ཀྱི་ཉོན་མོངས་པ་སྤངས་པས་དེ་དག་སྤོང་ངོ༌། །དེའང་མཐོང་སྤང་ཅིག་ཅར་

དང༌། སྒོམ་སྤང་རིམ་གྱིས་སོ། །འོ་ན། ཐག་སྲིང་པའི་ངོ་བོ་རིང་བ་ཉིད་དུ་ཞེ་ན།
བཞི་སྟེ། དེ་ལ་ཚོགས་པ་གཅིག་ན་གནས་ཀྱང་མཚན་ཉིད་མི་མཐུན་པས་རིང་བ་ནི་འབྱུང་
བ་བཞི་ལྟ་བུ་དང༌། མི་མཐུན་ཕྱོགས་དང་གཉེན་པོས་རིང་བ་ནི་ཚུལ་ཁྲིམས་དང་འཆལ་
བའི་ཚུལ་ཁྲིམས་ལྟ་བུ་དང་། ཡུལ་རྣམ་པར་ཆད་པས་རིང་བ་ནི་ཤར་ནུབ་ཀྱི་རྒྱ་མཚོའི་
ཕྱོགས་ལྟ་བུ་དང་ནི། དུས་ཀྱིས་རིང་བ་ནི་འདས་མ་འོངས་ཏེ་དུས་གཉིས་རིང་བ་ཉིད་ལྟ་
བུའོ། །གལ་ཏེ་སྔར་གཉེན་པོ་སྐྱེས་པས་ཟད་པར་འགྱུར་ཞེས་པས་ལམ་ཁྱད་པར་དུ་འགྲོ་
བ་ལྟར་ཉོན་མོངས་རྣམས་ཀྱི་སྤངས་པའང་ཁྱད་པར་དུ་འགྲོ་བ་ཡོད་དམ་ཞེ་ན། དེ་ནི་མེད་
དེ། ཉོན་མོངས་པ་རྣམས་ནི་རང་རང་གི་གཉེན་པོ་སྤོང་བའི་ལམ་གྱིས་ལན་གཅིག་ཏུ་ཟད་
པས་སྤངས་པ་ལ་ཁྱད་པར་མེད་ཀྱི། འོན་ཀྱང་ཉོན་མོངས་པ་དེ་དག་གིས་བྲལ་བའི་ཐོབ་པ་
ནི་ཡང་དང་ཡང་དུ་ཁྱད་པར་དུ་འགྲོའོ། །གང་དུ་ཞེ་ན། གལ་ཏེ་དབང་རྟུལ་ཞིག་ཡིན་
ན་རང་རང་གི་གཉེན་པོ་རྣམ་གྲོལ་ལམ་སྐྱེས་པ་དང་རྒྱུན་ཞུགས་ལ་སོགས་པ་དགེ་སྦྱོང་གི་ཚུལ་
གྱི་འབྲས་བུ་ཐོབ་པ་དང༌། དབང་པོ་རྟུལ་པོ་ལས་དབང་པོ་རྣོན་པོར་རྣམ་པར་འཕེལ་བའི་
དུས་དང་དྲུག་པོ་རྣམས་སུ་ཁྱད་པར་འགྱུར་ཏེ། དེ་དག་ནི་བྲལ་ཐོབ་ཁྱད་པར་ཅན་རྙེད་པའི་
རྒྱུ་ཐམས་ཅད་ཚང་བའི་ཕྱིར། དབང་པོ་རྣོན་པོ་དུས་ལྔ་རྣམས་སུའོ། །བར་ཆད་མེད་ལམ་གྱི་
སྐབས་སུ་ནི་བྲལ་ཐོབ་སྐྱེ་བ་ལ་མངོན་དུ་ཕྱོགས་པ་ཙམ་ལས་སྐྱེས་པ་མིན་པས་ན་འདིའི་གཉེན་
པོ་ནི་རྣམ་གྲོལ་ལམ་ཁོ་ནའོ།། །། །
བཞི་པ་སྤངས་པའི་འབྲས་བུ་ཡོངས་ཤེས་བསྟན་པ་ལ་ལྔ། དབྱེ་བ། ལམ་གང་
གི་འབྲས་བུ་གང་ཡིན་པ། གྲངས་ངེས། གང་ཟག་གང་ལ་ལྡན། འཐོབ་གཏོང་བཤད་
པའོ། །
དང་པོ་ནི། ཕྲ་རྒྱས་སྤངས་པའི་འབྲས་བུའམ་སྤང་བྱ་བྲལ་བའི་འགོག་པ་ཡོངས་སུ་
ཤེས་པ་དེ་ལ་དུ་ཡོད་ཅེ་ན། འབྲས་བུ་ཡོངས་སུ་ཤེས་པ་དགུ་ཡོད་དེ། འདོད་པའི་ཁམས་ན་
བདེན་པ་དང་པོ་གཉིས་ཀྱི་མཐོང་སྤང་རྣམ་པ་གཉིས་ཟད་པ་ལ་ནི་འདོད་པའི་སྡུག་ཀུན་མཐོང་
སྤང་སྤངས་པའི་ཡོངས་ཤེས་གཅིག་དང་། དེའི་འགོག་ལམ་མཐོང་སྤང་གཉིས་པོ་ཟད་པ་དག་
ནི་སོ་སོར་བྱས་ནས་དེ་དག་སྤངས་པའི་ཡོངས་ཤེས་གཉིས་སོ། །ཇི་ལྟར་འདོད་པའི་མཐོང་སྤང་
སྤངས་པ་ལ་ཡོངས་ཤེས་གསུམ་ཡིན་པ་དེ་བཞིན་དུ་ཁམས་གོང་མ་གཉིས་པོ་བསྡོམས་

པའི་མཐོང་སྤང་སྤངས་པའི་ཡོངས་ཤེས་དེའང་གསུམ་ཉིད་དེ། གོང་མ་གཉིས་པོའི་བདེན་
པ་དང་པོ་གཉིས་ཀྱི་མཐོང་སྤང་ལ་སོགས་པའོ། །དེ་ལྟར་ན་ཁམས་གསུམ་ན་ཡོངས་ཤེས་
དྲུག་གོ །ཡོངས་སུ་ཤེས་པ་སྔར་གྱི་ལས་གཞན་སྒོམ་སྤང་སྤངས་པའི་ནི་གསུམ་སྟེ། འདོད་པའི་
སྒོམ་སྤང་རྣམས་ཟད་པ་ནི་ཐ་མའི་ཆ་དང་མཐུན་པ་སྤངས་པའི་ཡོངས་ཤེས་དང་། དེ་བཞིན་དུ་
གཟུགས་ཀྱི་སྒོམ་སྤང་རྣམས་ཟད་པ་ནི་གཙོ་བོས་མཚོན་ནས་གཟུགས་ཀྱི་འདོད་ཆགས་སྤངས་
པའི་ཡོངས་ཤེས་དང་། གཟུགས་མེད་ཀྱི་སྒོམ་སྤང་རྣམས་ཟད་པ་ནི་ཟག་པ་ཀུན་ཟད་ཀྱི་
ཡོངས་ཤེས་ཤེས་བྱ་བ་རྣམས་ཡོད་པའི་ཕྱིར། །
གཉིས་པ་ལམ་གང་གི་འབྲས་བུ་གང་ཡིན་པ་ནི། ཡོངས་ཤེས་དེ་དག་ལམ་གང་གི་
འབྲས་བུ་ཡིན་ཞེ་ན། ། ཡོངས་སུ་ཤེས་པ་དགུ་པོ་དེ་ལས་དང་པོ་དྲུག་ནི་བཟོད་པའི་འབྲས་བུ་
ཡིན་ཏེ། མཐོང་ལམ་བར་ཆད་མེད་ལམ་གྱི་འབྲས་བུ་ཡིན་པའི་ཕྱིར། ཡོངས་ཤེས་དྲུག་
གི་ལྷག་མ་ཐ་མ་གསུམ་པོ་རྣམས་ནི་ཤེས་པའི་འབྲས་བུ་ཡིན་ཏེ། སྒོམ་ལམ་གྱི་འབྲས་བུ་
ཡིན་པའི་ཕྱིར་དང་། སྒོམ་ལམ་ལ་བཟོད་པ་མེད་པའི་ཕྱིར། ས་གང་གི་འབྲས་བུ་ཡིན་
ཞེ་ན། བསམ་གཏན་དང་པོའི་ཉེར་བསྡོགས་མི་ལྕོགས་མེད་པ་ནི་ལམ་ཐམས་ཅད་ཀྱི་རྟེན་
བྱེད་པས། དེའི་འབྲས་བུ་ནི་ཡོངས་ཤེས་དགུ་པོ་ཐམས་ཅད་དོ། །བསམ་གཏན་གྱི་དངོས་
གཞི་རྣམས་ཀྱི་འབྲས་བུ་ནི་གོང་མ་གཉིས་ཀྱི་མཐོང་སྒོམ་གྱི་སྤངས་འབྲས་ཡོངས་ཤེས་ལྟ་ཡིན་
གྱི། འདོད་པའི་མཐོང་སྤང་དང་སྒོམ་སྤང་སྤངས་པའི་འབྲས་བུ་ཡོངས་ཤེས་ནི་བསམ་གཏན་གྱི་
དངོས་གཞིའི་འབྲས་བུ་མ་ཡིན་ཏེ། བསམ་གཏན་གྱི་དངོས་གཞི་འདོད་པའི་གཉེན་པོ་མ་
ཡིན་པའི་ཕྱིར། བཙུན་པ་དབྱངས་སྒྲོགས་ནི་ཕྱིར་མི་འོང་ཆགས་བྲལ་སྔོན་འགྲོའི་མཐོང་
ལམ་བསམ་གཏན་གྱི་དངོས་གཞིར་བསྐྱེད་པ་ན་ཡོངས་ཤེས་བརྒྱད་ཐོབ་སྟེ། སྔར་འདོད་པའི་
མཐོང་སྤང་སྤངས་པའི་ཡོངས་ཤེས་ཀྱི་ལྡོག་པ་གསུམ་ཡང་དེའི་ཚེ་སོ་སོར་རྙེད་པས་བརྒྱད་ཡིན་
ལ། ཐ་མའི་ཆ་མཐུན་སྤངས་པའི་ཡོངས་ཤེས་ཀྱི་ལྡོག་པའང་རྙེད་མོད་ཀྱི། དེ་ནི་གོང་མའི་
ལམ་མཐོང་སྤང་སྤངས་པའི་ཡོངས་ཤེས་ཀྱི་ཞར་ལ་རྙེད་པས་ལོགས་སུ་མ་བགྲངས་སོ་ཞེས་
ཟེར་རོ། །ནམ་མཁའ་མཐའ་ཡས་ཀྱི་ཉེ་བར་བསྡོགས་པའི་འབྲས་བུ་ནི་གཟུགས་ལ་འདོད་
ཆགས་དང་བྲལ་བའི་ཡོངས་ཤེས་གཅིག་པུ་ཡིན་ཏེ། དེས་བཞི་པ་མན་ཆད་ལས་འདོད་
ཆགས་དང་བྲལ་བར་བྱེད་པའི་ཕྱིར། ནམ་མཁའ་མཐའ་ཡས་སྐྱེ་མཆེད་ལ་སོགས་པ་
211

གཟུགས་མེད་ཀྱི་དངོས་གཞི་ཟག་མེད་དང་པོ་གསུམ་གྱི་འབྲས་བུ་ཡང་ཟག་པ་ཀུན་ཟད་ཀྱི་
ཡོངས་ཤེས་གཅིག་པུ་ཡིན་ཏེ། ཟག་མེད་ཡིན་པ་གང་ཞིག དེས་སྲིད་རྩེ་ལས་འདོད་
ཆགས་དང་བྲལ་བར་བྱེད་པའི་ཕྱིར། དེས་ན་འདོད་པ་དང་སྲིད་རྩེའི་སེམས་ཟག་མེད་ལམ་
གྱི་རྟེན་དུ་མི་རུང་བས་ཡོངས་ཤེས་ཀྱི་རྒྱུར་མི་རུང་ངོ༌། །འཇིག་རྟེན་པ་དང་འཇིག་རྟེན་ལས་
འདས་པའི་ལམ་གང་གི་འབྲས་བུ་ཡིན་ཞེ་ན། ཡོངས་ཤེས་དགུ་པོ་ཐམས་ཅད་འཕགས་
པའི་ལམ་གྱི་འབྲས་བུ་ཡིན་ཏེ། འོག་མ་གཉིས་ཀྱི་སྒོམ་སྤང་སྤངས་པའི་འབྲས་བུ་ཡོངས་
ཤེས་གཉིས་འཕགས་པའི་ལམ་གྱི་འབྲས་བུ་ཡིན་དུ་རུང་ཞིང་། ཡོངས་ཤེས་གཞན་བདུན་
འཕགས་ལམ་གྱིས་འཐོབ་དགོས་པའི་ཕྱིར། འཇིག་རྟེན་པའི་ལམ་གྱི་འབྲས་བུ་ནི་ཡོངས་
ཤེས་བདུན་པ་དང་བརྒྱད་པ་གཉིས་ཡིན་ཏེ། འཕགས་པ་དག་འཇིག་རྟེན་པའི་ལམ་གྱིས་
འདོད་གཟུགས་ལས་འདོད་ཆགས་དང་བྲལ་བ་སྲིད་པའི་ཕྱིར། སྒོམ་ལམ་རྗེས་ཤེས་ཀྱི་
འབྲས་བུ་ཡང་ཡོངས་ཤེས་ཐ་མ་གཉིས་ཡིན་ཏེ། རྗེས་ཤེས་ཁམས་གོང་མ་གཉིས་ཀྱི་གཉེན་
པོ་ཡིན་པའི་ཕྱིར། སྒོམ་ལམ་ཆོས་ཤེས་པའི་འབྲས་བུ་ནི་ཕྱི་མ་གསུམ་ཡིན་ཏེ། ཆོས་
ཤེས་ཁམས་གསུམ་ཆར་གྱི་གཉེན་པོ་ཡིན་པའི་ཕྱིར། ཆོས་ཤེས་དེའི་ཕྱོགས་མཐུན་དང་བཅས་
པའི་འབྲས་བུ་ཡོངས་ཤེས་དྲུག་ཡིན་ཏེ། ཡོངས་ཤེས་དང་པོ་གསུམ་དང་ཐ་མ་གསུམ་ཡིན་
པའི་ཕྱིར། རྗེས་ཤེས་དེའི་ཕྱོགས་མཐུན་དང་བཅས་པའི་འབྲས་བུ་ཡོངས་ཤེས་ལྟ་ཡིན་ཏེ།
བར་པ་གསུམ་དང་ཐ་མ་གཉིས་ཡིན་པའི་ཕྱིར།
གསུམ་པ་གྲངས་ངེས་ནི། མཐོང་སྒོམ་གྱི་འགོག་པ་བརྒྱད་ཅུ་རྩ་བརྒྱད་ཡོད་ན། འབྲས་
བུ་ཡོངས་ཤེས་དགུར་འཇོག་པའི་རྒྱུ་མཚན་གང་ཡིན་ཞེ་ན། ཡོད་དེ། བྲལ་བའི་ཐོབ་པ་
ཟག་མེད་གསར་དུ་རྙེད་པ་དང༌། སྲིད་རྩེའི་ཉོན་མོངས་པ་ཕྱོགས་གཅིག་ཉམས་པར་བྱས་
པ་དང༌། སྡུག་ཀུན་མཐོང་སྤང་གི་ཀུན་འགྲོའི་རྒྱུ་རིས་གཉིས་ཀུན་ཏུ་བཅོམ་པའི་ཕྱིར་མཐོང་
སྤང་སྤངས་པའི་ཡོངས་ཤེས་སུ་བཞག་པའི་ཕྱིར། དེའང་སྡུག་བསྔལ་ལ་ཆོས་ཤེས་པ་ན་དང་པོ་
ཡོད་ཀྱང་ཕྱི་མ་གཉིས་མེད། སྡུག་བསྔལ་ལ་རྗེས་སུ་ཤེས་པ་ན་སྔ་མ་གཉིས་ཡོད་ཀྱང་ཐ་མ་
མེད། ཀུན་འབྱུང་ལ་ཆོས་ཤེས་པ་ན་ནི་གསུམ་ག་ཡོད་པའི་ཕྱིར་འདོད་པའི་སྡུག་ཀུན་སྤངས་
པའི་ཡོངས་ཤེས་གཅིག་ཏུ་བཞག་གོ །དེ་བཞིན་དུ་ཁམས་གོང་མ་གཉིས་ཀྱི་ལའང་ཤེས་པར་བྱ་
སྟེ་མཐོང་སྤང་སྤངས་བའི་ཡོངས་ཤེས་སོ། །སྒོམ་སྤང་སྤངས་པའི་ཡོངས་ཤེས་ཐ་མ་གསུམ་

ནི་རྒྱུ་གསུམ་པོ་དེ་དག་དང་། རྒྱུ་བཞི་པ་འདོད་པ་ལ་སོགས་པའི་ཁམས་གསུམ་ལས་འདས་པ་
ལས་ཀྱང་རིམ་པར་ལྟར་བཞག་པས་གསུམ་དུ་ངེས་སོ། །
བཞི་པ་གང་ཟག་གང་ལ་ལྡན་པ་ནི། འོ་ན། ཡོངས་ཤེས་དེ་དག་གང་ཟག་གང་ལ་
དུ་ཞིག་དང་ལྡན་ཞེ་ན། དེ་ལ་སོ་སྐྱེ་ནི་ཡོངས་ཤེས་གཅིག་དང་ཡང་ལྡན་པ་མིན་ལ། འཕགས་
པ་མཐོང་ལམ་ལ་གནས་པ་ནི་སྐད་ཅིག་དྲུག་པ་ནས་གཅིག་དང་། བརྒྱད་པ་ནས་གཉིས་
དང༌། བཅུ་པ་ནས་གསུམ་དང་། བཅུ་གཉིས་པ་ནས་བཞི་དང་། བཅུ་བཞི་པ་ནས་
བཅོ་ལྔ་པ་ལ་ཡོངས་ཤེས་ལྔ་ཡི་བར་དང་ཡང་དག་པར་ལྡན་ནོ། །སྒོམ་ལམ་ལ་གནས་པ་
ནི་ཡོངས་ཤེས་དྲུག་གམ་སྟེ། ལམ་ལ་རྗེས་ཤེས་ཐོབ་པ་ནས་བཟུང་སྟེ་འདོད་པ་ལ་འདོད་
ཆགས་དང་མ་བྲལ་བ་སྒོམ་སྤང་དང་པོ་བརྒྱད་པ་སྤངས་པའི་བར་ལ་གནས་པའང་སྔར་གྱི་ལྔ་
དང་གོང་མ་གཉིས་ཀྱི་ལམ་མཐོང་སྤོང་སྤངས་པའི་ཡོངས་ཤེས་ཏེ་དྲུག་དང་ལྡན་ལ། ཉམས་
ནའང་དེ་ཉིད་དོ། །འདི་ནི་མཐར་གྱི་ས་པ་དངོས་སོ། །ཡང་ཆགས་བྲལ་སྔོན་འགྲོ་ཕྱིས་
ངེས་པ་ལ་འཇུག་པ་དེ་ཉིད་ལམ་ལ་རྗེས་ཤེས་ཀྱི་ཚེ་སྔ་མ་རྣམས་བསྡོམས་ཏེ་ཐ་མའི་ཆ་མཐུན་
སྤངས་པའི་ཡོངས་ཤེས་ཞེས་པའི་མིང་ཅན་གཅིག་ཐོབ་པས་བདུན་པ་གཅིག་གམ། དགྲ་
བཅོམ་པ་གཟུགས་ཀྱིས་ཉམས་ནའང་སྔར་གྱི་གཅིག་དང་ལྡན་ལ། ཡང་ན་ཕྱིར་མི་འོང་དེ་
ཉིད་གཟུགས་ལས་འདས་པ་ན་བདུན་པ་དང་བརྒྱད་པ་གཉིས་དང་ལྡན་ཞིང་། དགྲ་བཅོམ་
གཟུགས་མེད་ཀྱིས་ཉམས་ནའང་གཉིས་པོ་དེ་དག་དང་ལྡན་ནོ། །ཡང་ཅིའི་ཕྱིར་གཟུགས་
ལས་འདོད་ཆགས་དང་མ་བྲལ་བའི་ཕྱིར་མི་འོང་དང་། དགྲ་བཅོམ་པའི་འབྲས་བུ་ཐོབ་པའི་ཚེ་
སྤངས་པ་མང་པོ་ཡོད་བཞིན་དུ་ཡོངས་ཤེས་གཅིག་ཏུའམ་རེ་རེ་ཁོ་ནར་བཞག་ཅེ་ན། དེའི་ཚེ་ནི་
རིམ་པ་ལྟར་འདོད་པ་དང་། ཁམས་གསུམ་ལས་འདོད་ཆགས་དང་བྲལ་བ་དང་། དགེ་སྦྱོང་གི་
ཚུལ་གྱིས་འབྲས་བུ་གསར་དུ་ཐོབ་པ་སྟེ་རྒྱུ་གཉིས་ཚང་བའི་ཕྱིར་བྲལ་བ་དེ་དག་བསྡོམས་ཏེ་ཐ་
མའི་ཆ་མཐུན་སྤངས་པའི་ཡོངས་ཤེས་དང་། ཟག་པ་ཀུན་ཟད་ཀྱི་ཡོངས་ཤེས་རེ་རེར་
བཞག་གོ །འབྲས་བུ་དང་པོ་གཉིས་ཁམས་ལས་མ་འདས་པའི་ཕྱིར་དང༌། གཟུགས་
ལས་འདས་པའི་ཕྱིར་མི་འོང་ཡང་འབྲས་བུ་གསར་ཐོབ་མེད་པའི་ཕྱིར་དང་། གཞན་དག་ལ་
ནི་གཉིས་ཀ་མེད་པའི་ཕྱིར་ཡོངས་ཤེས་གཅིག་ཏུ་སྡོམ་པར་མི་བྱེད་དོ། །
ལྔ་པ་འཐོབ་གཏོང་ནི། དུས་ཅིག་ཅར་ཡོངས་ཤེས་དུ་གཏོང་ཞེ་ན། ལ་ལ་སྟེ་དགྲ་

བཅོམ་ལས་ཉམས་པའམ་གཟུགས་ལས་འདོད་ཆགས་དང་མ་བྲལ་བའི་ཕྱིར་མི་འོང་ཉམས་པ་
ན་གཅིག་པུ་སྟེ་དགུ་པ་དང་བདུན་པ་རེ་རེ་གཏོང་ངོ་། །དགྲ་བཅོམ་གྱི་འབྲས་བུ་ཐོབ་པ་ན་
བདུན་པ་དང་བརྒྱད་པ་གཉིས་ཅིག་ཅར་གཏོང་ངོ༌། །ཕྱིར་མི་འོང་ཆགས་བྲལ་སྔོན་འགྲོས་སྐད་
ཅིག་མ་བཅུ་དྲུག་ལམ་རྗེས་ཤེས་ཐོབ་པའི་ཚེ་འདོད་པའི་མཐོང་སྤང་སྤངས་བའི་ཡོངས་ཤེས་
གསུམ་དང་། གོང་མའི་མཐོང་སྤང་སྤངས་པའི་ཡོངས་ཤེས་གཉིས་ཏེ་ལྟ་གཏོང་ངོ༌། །ཡང་
འཕགས་པ་མཐར་གྱིས་པ་འདོད་པ་ལས་འདོད་ཆགས་དང་བྲལ་ན་བདུན་པ་ཐོབ་པས་སྔ་མ་
དྲུག་གཏོང་བ་ལྟ་བུའོ། །འོ་ན། ཡོངས་ཤེས་དུ་ཅིག་ཅར་འཐོབ་ཅེ་ན། དེ་བཞིན་དུ་
འཐོབ་པ་ནི་གཅིག་དང་། གཉིས་དང་། དྲུག་འཐོབ་པ་ཡོད་ཀྱི། ལྟ་འཐོབ་པ་ནི་
ཡོད་པ་མིན་ནོ། །དེ་ལ་གཅིག་འཐོབ་པ་ནི་ཀུན་འབྱུང་ཆོས་ཤེས་ཀྱི་ཚེ་དང་པོ་གཅིག་དང་།
ཆགས་བྲལ་ལམ་རྗེས་ཤེས་ཀྱི་ཚེ་བདུན་པ་གཅིག་དང་། ཆགས་བཅས་འདོད་པ་པའི་རྣམ་
གྲོལ་དགུ་པའི་ཚེ་བདུན་པ་གཅིག །དགྲ་བཅོམ་འཐོབ་པ་ནའང་དགུ་པ་གཅིག་པུ་དང་ལྡན་
ནོ། །གཉིས་འཐོབ་པ་ནི་དགྲ་བཅོམ་པ་གཟུགས་མེད་པས་ཉམས་པ་ན་བདུན་པ་དང་བརྒྱད་པ་
གཉིས་འཐོབ་པ་ལྟ་བུའོ། །དྲུག་འཐོབ་པ་ནི་མཐར་གྱིས་པ་ཕྱིར་མི་འོང་ལས་ཉམས་ན་ཡོངས་
ཤེས་དང་པོ་དྲུག་འཐོབ་པ་ཡིན་ནོ། །ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས།
ཕྲ་རྒྱས་བསྟན་པ་ཞེས་བྱ་བ་སྟེ་གནས་ལྟ་བའི་མཆན་འགྲེལ་བཤད་པའོ།། །།
༈ དྲུག་པ་ལམ་དང་གང་ཟག་བསྟན་པའི་གནས་བཤད་པ་ལ་བཞི། དམིགས་ཡུལ་
འཕགས་པའི་བདེན་པ། བདེན་པ་མངོན་པར་རྟོགས་པའི་རིམ་པ། བདེན་པ་མངོན་རྟོགས་
ལ་གནས་པའི་གང་ཟག །མངོན་རྟོགས་ཀྱི་ལམ་བསྟན་པའོ། །
དང་པོ་ལ་ལྔ། མཚམས་སྦྱར། ལམ་རང་གི་ངོ་བོ། །བདེན་བཞི་དངོས།
འདུ་བྱེད་ཐམས་ཅད་སྡུག་བསྔལ་དུ་བསྒྲུབ་པ། ཞར་ལ་བདེན་གཉིས་བཤད་པའོ། །
དང་པོ་ནི། སྤངས་པ་ནི་ཡོངས་སུ་ཤེས་པའི་མིང་འཐོབ་བོ། །ཞེས་བཤད་ན།
གཉེན་པོ་གང་གིས་སྤང་བྱ་གང་སྤངས་པ་ལས་ཡོངས་ཤེས་ཀྱི་མིང་འཐོབ་ཅེ་ན། བདེན་པ་
མཐོང་བ་དང་བསྒོམས་པ་ལས་ཉོན་མོངས་སྤངས་པའི་སྟོབས་ཀྱིས་ཡོངས་ཤེས་ཀྱི་མིང་འཐོབ་
བོ་ཞེས་བཤད་པ་ཡིན་ནོ། །
གཉིས་པ་ལམ་རང་གི་ངོ་བོ་ནི། བདེན་པ་མཐོང་དང་བསྒོམས་པ་ལས། །ཞེས་

བཤད་ན། ལམ་དེའི་ངོ་བོ་ཟག་བཅས་དང་ཟག་མེད་གང་ཡིན་ཞེ་ན། སྒོམ་པའི་ལམ་
ནི་ཟག་བཅས་ཟག་མེད་རྣམ་པ་གཉིས་ཡིན་ཏེ། འཇིག་རྟེན་པའི་སྒོམ་ལམ་ཟག་བཅས་ཀྱི་
བསམ་གཏན་གཟུགས་མེད་ལ་ཟག་པ་རྒྱས་པར་འགྱུར་བའི་ཕྱིར་དང༌། འཇིག་རྟེན་ལས་
འདས་པའི་སྒོམ་ལམ་བདེན་པ་མཐོང་དོན་གོམས་པར་བྱེད་པ་ལ་ཟག་པ་རྒྱས་པ་མེད་པའི་ཕྱིར།
མཐོང་བའི་ལམ་ཞེས་བྱ་བ་ནི་ཟག་པ་མེད་པ་ཁོ་ན་ཡིན་ཏེ། ཁམས་གསུམ་པ་དང་། ཁྱད་
པར་སྲིད་རྩེའི་མཐོང་སྤང་གི་གཉེན་པོ་ཡིན་པའི་ཕྱིར་དང༌། མཐོང་སྤང་ཆེ་འབྲིང་དགུ་ཅིག་
ཅར་སྤང་བའི་ཕྱིར།
གསུམ་པ་བདེན་བཞི་དངོས་ནི། འོ་ན། བདེན་པ་མཐོང་དང་བསྒོམས་པ་ལས། །ཞེས་
པའི་བདེན་པ་དག་གང་ཡིན་ཞེ་ན། མཐོང་བ་དང་བསྒོམ་པར་བྱ་བའི་བདེན་པ་དག་ནི་བཞིར་
བཤད་དོ། །གང་དུ་ཞེ་ན། འདི་ཉིད་ཀྱི་གནས་དང་པོར། ཟག་མེད་ལམ་གྱི་བདེན་
པ་དང་། །ཞེས་པས་ལམ་དང་། སོ་སོར་བརྟགས་པས་འགོག་པ་གང་། །ཞེས་པས་འགོག་
པ་དང་། སྡུག་བསྔལ་ཀུན་འབྱུང་འཇིག་རྟེན་དང༌། །ཞེས་པས་དེ་གཉིས་ཀྱང་བཤད་
ཅིང་། མདོ་ལས་ཀྱང་གསུངས་པའི་ཕྱིར་རོ། །ཅི་གནས་དང་པོར་བསྟན་པ་ལྟར་རིམ་
པའང་དེ་ཁོ་ན་ལྟར་ཡིན་ནམ་ཞེ་ན། མ་ཡིན་ནོ། །འོ་ན། ཇི་ལྟ་བུ་ཞེ་ན། སྡུག་
བསྔལ་དང་། སྡུག་བསྔལ་ཀུན་འབྱུང་བ་དང༌། དེ་བཞིན་དུ་འགོག་པ་དང༌། ལམ་
འཕགས་པའི་བདེན་པ་སྟེ། དེ་ལྟར་ན་རིམ་པ་འདིའོ། །རིམ་པ་དེ་ལྟར་སྟོན་པའི་རྒྱུ་
མཚན་ཅི་ཞེ་ན། འདིར་བདེན་པ་དེ་དག་དང་པོར་ཇི་ལྟར་མངོན་པར་རྟོགས་པའི་རིམ་པ་
བཞིན་བསྟན་པ་སྟེ། མཐོང་ལམ་དུ་དང་པོར་སྡུག་བསྔལ་དང་། དེ་ནས་ཀུན་འབྱུང་དང༌།
དེ་ནས་འགོག་པ་དང་། དེ་ནས་ལམ་མངོན་པར་རྟོགས་པའི་ཕྱིར་རོ། །དེའི་རྒྱུ་མཚན་ཡང་
དཀྱུས་ས་བསྟན་པའི་རྟ་ཐག་ཐོགས་མེད་པར་རྒྱུག་པ་ལྟར། ཚོགས་སྦྱོར་དུ་བདེན་པ་རྣམས་
ལ་གོ་རིམ་དེ་ལྟ་བུར་རྟོགས་པའི་རིམ་པ་ལྟར་སྐྱེ་བའི་ཕྱིར་ཏེ། དཔེར་ན། ནད་མཐོང་ནས་
དེའི་རྒྱུ་ལ་རྟོགས་ཏེ་ནད་ཟད་པ་དོན་དུ་གཉེར་ཞིང་། དེའི་ཐབས་སུ་སྨན་འཚོལ་བ་བཞིན་
ནོ། །ངེས་ཚིག་ནི་འདི་དག་སྡུག་བསྔལ་ནས་ལམ་གྱི་བར་ཡིན་པ་ལ་ཡིན་པ་ཉིད་དུ་འཕགས་པ་
ཁོ་ནས་གཟིགས་པའི་ཕྱིར་འཕགས་པའི་བདེན་པ་ཞེས་བྱའི། །བྱིས་པས་ནི་ཕྱིན་ཅི་ལོག་ཏུ་
མཐོང་བས་མ་ཡིན་ནོ། །

བཞི་པ་འདུ་བྱེད་ཐམས་ཅད་སྡུག་བསྔལ་དུ་བསྒྲུབ་པ་ནི། གལ་ཏེ་ཚོར་བའི་ཕྱོགས་
གཅིག་ཁོ་ན་སྡུག་བསྔལ་མ་ཡིན་ནམ། ཅིའི་ཕྱིར་ཟག་བཅས་ཐམས་ཅད་སྡུག་བསྔལ་དུ་
བརྗོད་ཅེ་ན། ཡིད་དུ་འོང་བ་ཚོར་བ་བདེ་བ་དང་། ཡིད་དུ་མི་འོང་བ་ཚོར་བ་སྡུག་བསྔལ་
དང་། དེ་གཉིས་ལས་གཞན་པའི་བཏང་སྙོམས་དང་། དེ་དག་དང་མཚུངས་ལྡན་གྱི་
སེམས་སེམས་བྱུང་དང་། མཚུངས་ལྡན་མ་ཡིན་པ་བདག་རྐྱེན་དང་དམིགས་རྐྱེན་རྣམས་
ཀྱང་དེ་གསུམ་གྱི་རྟེན་དང་གྲོགས་སུ་གྱུར་བས་ཚོར་བ་དེ་དང་དེའི་དབང་གིས་ཡིད་དུ་འོང་བ་
ལ་སོགས་པའི་མིང་ཐོབ་ཅིང་ཚོར་བ་དང་འདྲ་བར་བརྗོད་པའོ། །དེ་ལྟར་ན་ཟག་པ་དང་
བཅས་པ་དེ་རྣམས་ཉིད་ནི་ཅི་རིགས་པར་མ་ལུས་པ་སྡུག་བསྔལ་བ་ཡིན་ཏེ། གང་གི་ཕྱིར་
ན། སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དང་། འདུ་བྱེད་ཀྱི་
སྡུག་བསྔལ་ཉིད་གསུམ་པོ་ཅི་རིགས་པའི་ངོ་བོ་དང་ལྡན་པའི་ཕྱིར་རོ། །དེའང་ཡིད་དུ་འོང་
བ་ནི་འགྱུར་བའི་སྡུག་བསྔལ་དང་། ཡིད་དུ་མི་འོང་བ་ནི་སྡུག་བསྔལ་གྱི་སྡུག་བསྔལ་དང་།
དེ་གཉིས་དང་དེ་དག་ལས་གཞན་པ་ཐམས་ཅད་ནི་འདུ་བྱེད་ཀྱི་སྡུག་བསྔལ་གྱིས་ཁྱབ་བོ། །
ལྔ་པ་ཞར་ལ་བདེན་གཉིས་བཤད་པ་ནི། བདེན་པ་བཞི་ཞེས་ཀྱང་བཤད། བདེན་
པ་གཉིས་ཞེས་ཀྱང་བཤད་ན། བདེན་གཉིས་དེ་དག་གང་ཡིན་ཞེ་ན། ཆོས་གང་ལ་ཆ་ཤས་
སུ་བཅོམ་པ་དང་བློས་ཆོས་གཞན་སོ་སོར་བསལ་བ་ན་དེར་འཛིན་གྱི་བློ་མི་འཇུག་པ་ནི་བུམ་
ཆུ་བཞིན་དུ་ཀུན་རྫོབ་ཏུ་ཡོད་དོ། །དེའང་བཅོམ་པས་དེར་འཛིན་གྱི་བློ་མི་འཇུག་པ་ནི་བུམ་
པ་ལྟ་བུ་ཡིན་ཏེ། དེ་ཐོ་བས་བཅོམ་པ་ན་བུམ་འཛིན་གྱི་བློ་འདོར་བའི་ཕྱིར། བློས་ཆོས་
གཞན་སོ་སོར་བསལ་བ་ན་དེར་འཛིན་གྱི་བློ་མི་འཇུག་པ་ནི་ཆུ་ལྟ་བུ་ཡིན་ཏེ། ཆུ་དེའི་སྟེང་
དུ་བློས་གཟུགས་དྲི་ལ་སོགས་པའི་ཆོས་གཞན་སོ་སོར་བསལ་བ་ན་ཆུ་འཛིན་གྱི་བློ་འདོར་བའི་
ཕྱིར། དོན་དམ་པར་ཡོད་པ་ནི་གང་ལ་བཅོམ་པ་དང་བློས་ཆོས་གཞན་སོ་སོར་བསལ་བ་ན་
དེར་འཛིན་གྱི་བློ་མི་འཇུག་པ་ལས་གཞན་དུ་ཡོད་པ་ཡིན་ཏེ། དཔེར་ན། གཟུགས་ཀྱི་
རྡུལ་ཕྲ་རབ་དང་འདུས་མ་བྱས་ལྟ་བུའོ།། །།
གཉིས་པ་བདེན་པ་མངོན་པར་རྟོགས་པའི་རིམ་པ་ལ་གཉིས། བསྟན། བཤད་དོ། །
དང་པོ་ནི། ཐབས་གང་གིས་བདེན་པ་མངོན་སུམ་དུ་མཐོང་བར་འགྱུར་ཞེ་ན། དང་
པོར་རྣམ་པར་མི་གཡེང་བའི་རྒྱུར་སོ་སོར་ཐར་བའི་ས་བདུན་གང་རུང་གི་ཚུལ་ཁྲིམས་ལ་གནས་

ཏེ། དེ་ནས་མི་རྨོངས་པའི་རྒྱུར་བདེན་པ་མངོན་སུམ་དུ་མཐོང་བ་དང་མཐུན་པའི་ཆོས་ཉན་
ནས་ཐོས་བྱུང་གི་ཤེས་རབ་བསྐྱེད། དེ་ནས་གཏན་ལ་འབེབས་པའི་རྒྱུ་བསམ་བྱུང་གི་ཤེས་
རབ་དང་ལྡན་པས། ཉོན་མོངས་པ་དང་བྲལ་བའི་རྒྱུར་སྒོམ་པ་ལ་ནི་རབ་ཏུ་སྦྱོར་བ་ལས་
བདེན་པ་མངོན་སུམ་དུ་མཐོང་བར་འགྱུར་རོ།། །།
གཉིས་པ་རྒྱས་བཤད་ལ་གསུམ། ཤེས་རབ་ཀྱི་རང་བཞིན། རྟེན་སྣོད་དུ་རུང་བའི་
ཆོས་ཀྱི་ཁྱད་པར། སྒོམ་ལམ་འཇུག་པའི་ཚུལ་དངོས་སོ། །
དང་པོ་ནི། ཚུལ་གནས་ཐོས་དང་བསམ་ལྡན་པས། །སྒོམ་པ་ལ་ནི་རབ་ཏུ་སྦྱོར། །ཞེས་
བཤད་ན། ཤེས་རབ་གསུམ་གྱི་རང་བཞིན་དེ་གང་ཞེ་ན། ཐོས་པ་དང་། སྩོགས་པས་
བསམ་པ་དང་སྒོམ་པ་ལས་བྱུང་བའི་བློ་སྟེ་ཤེས་རབ་གསུམ་པོ་རྣམས་ཀྱི་རང་བཞིན་ནི་རིམ་པ་
ལྟར། མིང་ཁོ་ན་དང༌། རེས་འགའ་ཡི་གེས་དོན། རེས་འགའ་དོན་གྱིས་ཡི་གེ་འདྲེན་
པས་མིང་དོན་གཉིས་ཀ་དང་། ཡི་གེ་ལ་མི་ལྟོས་པར་དོན་ལ་འཇུག་པས་དོན་ཁོ་ནའི་ཡུལ་
ཅན་ཡིན་ཏེ། དཔེར་ན། རྒྱལ་སློབ་པ་དག་ལོབ་མི་ལོབ་ཤིང་ལེབ་སོགས་ཀྱི་འཇུ་བྱ་ལ་
ལྟོས་མི་ལྟོས་བཞིན་ནོ་ཞེས་འདོད་ལ། སློབ་དཔོན་ནི་ཡིད་ཆེས་ཀྱི་ལུང་ཚད་མ་ལས་སྐྱེས་པ་
དང༌། རིགས་པས་བརྟགས་པ་ལས་སྐྱེས་པ་དང་། ཏིང་ངེ་འཛིན་ལས་སྐྱེས་པའི་ཤེས་
རབ་གསུམ་ནི་ཐོས་བསམ་སྒོམ་གསུམ་གྱི་ཤེས་རབ་ཡིན་གསུང་། །
གཉིས་པ་རྟེན་སྣོད་དུ་རུང་བའི་ཆོས་ཀྱི་ཁྱད་པར་ནི། གང་ཟག་གང་གིས་སྒོམ་པ་
ཡོངས་སུ་རྫོགས་པར་འགྱུར་ཞེ་ན། ལུས་འདུ་འཛི་དང་སེམས་རྣམ་རྟོག་ལས་བསྲིངས་པའི་
བསྲིང་བ་གཉིས་ལྡན་གྱིས་གང་ཟག་གིས་སྒོམ་པ་ཡོངས་སུ་རྫོགས་པར་འགྱུར་རོ། །དེ་གང་ལ་
སླ་བ་ཡིན་ཞེ་ན། འདོད་ཆུང་ཆོག་ཤེས་ལ་སླའི། ཆོག་མི་ཤེས་པ་དང་འདོད་ཆེན་ཅན་
ལ་སླ་བ་མ་ཡིན་ནོ། །འོ་ན། དེའི་ངོ་བོ་གང་ཞེ་ན། ཆོས་གོས་སོགས་རྙེད་པ་ལ་ཡང་ཡང་
སྲིད་པ་ནི་ཆོག་མི་ཤེས་པ་ཡིན་ལ། མ་རྙེད་པ་ལ་འདོད་པ་ནི་འདོད་ཆེན་ཅན་ཡིན་ནོ། །དེ་
ལས་བཟློག་པ་ནི་དེའི་གཉེན་པོ་འདོད་ཆུང་ཆོག་ཤེས་དག་ཡིན་ནོ། །འདོད་ཆུང་ཆོག་ཤེས་
དེ་གཉིས་ལ་ཁམས་གསུམ་དུ་གཏོགས་པ་དང་དྲི་མ་མེད་པ་གཉིས་ཡོད་དོ། །འོ་ན། དེའི་
ངོ་བོ་གང་ཞེ་ན། འདོད་ཆུང་ཆོག་ཤེས་དེ་དག་མ་ཆགས་པ་ཡིན་ཏེ། ཆགས་པའི་གཉེན་
པོ་ཡིན་པའི་ཕྱིར། འཕགས་པའི་རིགས་ཡིན་ཏེ། དེ་ལ་བརྟེན་ནས་ཟག་མེད་ཀྱི་ལམ་

སྐྱེ་བའི་ཕྱིར། དེ་ལ་དགོངས་ནས་ཆོས་གོས་ངན་ངོན་ཙམ་གྱིས་ཆོག་ཤེས་པས་འཕགས་པའི་
རིགས། དེ་བཞིན་དུ་བསོད་སྙོམས་དང་། གནས་མལ་དང་། སྤོང་བ་དང་སྒོམ་པ་
ལ་དགའ་བ་འཕགས་པའི་རིགས་ཞེས་རིགས་བཞི་བཀའ་སྩལ་ཏོ། །དེ་དག་གི་ནང་ནས་
དང་པོ་གསུམ་མ་ཆགས་པ་ཡིན་ཏེ། འདོད་ཆུང་ཆོག་ཤེས་ཀྱི་བདག་ཉིད་ཡིན་པའི་ཕྱིར།
ཕྱི་མའང་དེ་ཡིན་ཏེ། སྤོང་བ་ནི་འགོག་བདེན་དང་། སྒོམ་པ་ནི་ལམ་བདེན་ཡིན་ལ།
དེ་ལ་དགའ་བ་ནི་སྲིད་པའི་འདོད་ཆགས་དང་། འདོད་པའི་འདོད་ཆགས་ལས་རྒྱབ་ཀྱིས་
ཕྱོགས་པ་ཡིན་པའི་ཕྱིར། འཕགས་པའི་རིགས་བཞིས་གང་བསྟན་ཅེ་ན། དང་པོ་གསུམ་
གྱིས་ཐར་པ་སྒྲུབ་པའི་ཀུན་སྤྱོད་ཀྱི་ཚུལ་བསྟན། ཐ་མས་ལས་བསྟན་པ་ཡིན་ཏེ། ཚུལ་འདི་ལྟ་
བུ་ལ་གནས་ནས་ལས་འདི་ལྟ་བུ་བྱས་ན་མྱུར་དུ་ཐར་པ་འཐོབ་པར་འགྱུར་རོ་ཞེས་བསྟན་པའི་
ཕྱིར། དགོས་པ་གང་གི་ཕྱིར་དུ་རིགས་བཞི་བསྟན་ཅེ་ན། སྲིད་པ་སྐྱེ་བའི་གཞིའི་གཉེན་པོའི་
ཕྱིར་དུ་རིགས་བཞི་བསྟན་ཏེ། བདག་གིར་འཛིན་པ་ཆོས་གོས་སོགས་ཀྱི་དངོས་པོ་འདོད་པ་
དེའི་དུས་རེ་ཞིག་ཞི་བར་བྱ་བའི་ཕྱིར་དུ་རིགས་དང་པོ་གསུམ་བསྟན། བདག་ཏུ་འཛིན་པའི་
དངོས་པོ་ལུས་ལ་འདོད་ཅིང་སྲེད་པ་དེའི་དུས་གཏན་དུ་ཞི་བའི་ཕྱིར་དུ་རིགས་ཕྱི་མ་བསྟན་
པའི་ཕྱིར། །
གསུམ་པ་སྒོམ་པ་ལ་འཇུག་པའི་ཚུལ་དངོས་ལ། ཞི་གནས་དང་། ལྷག་མཐོང་གཉིས།
དང་པོ་ལ་གཉིས། བསྟན། བཤད་དོ། །
དང་པོ་ནི། དེ་ལྟར་སྣོད་དུ་གྱུར་པ་དེ་ཇི་ལྟར་སྒོམ་པ་ལ་འཇུག་ཅེ་ན། སྒོམ་པ་
དེ་ལ་འཇུག་པ་ན་ཐོག་མར་མི་སྡུག་པ་སྒོམ་པ་དང༌། དབུགས་ནང་དུ་རྔུབ་པ་དང་ཕྱིར་
འབྱུང་བ་རྗེས་སུ་དྲན་པ་སྒོམ་པ་ཡིས་སེམས་བཏུལ་ནས་སོ། །གང་ཟག་གང་གིས་སྒོམ་ན།།
འདོད་ཆགས་ལྷག་པས་མི་སྡུག་པ་སྒོམ། རྣམ་རྟོག་ལྷག་པས་དབུགས་འབྱུང་རྔུབ་སྒོམ་པར་
འགྱུར་རོ། །
གཉིས་པ་རྒྱས་བཤད་ལ་གཉིས། མི་སྡུག་པ་བསྒོམ་པ་དང་། དབུགས་འབྱུང་རྔུབ་
བསྒོམ་པའོ། །
དང་པོ་ནི། འདོད་ཆགས་ཀྱི་གཉེན་པོར་མི་སྡུག་པ་ཇི་ལྟར་སྒོམ་ཞེ་ན། ཁ་དོག་དང་།
དབྱིབས་དང༌། རེག་བྱ་དང་། རྙེད་བཀུར་ལ་སོགས་པའི་འདོད་ཆགས་ཀྱི་གཉེན་པོར་རྣམ་

པར་བསྔོས། གནག །དམར། ཟོས་འཐོར། འབུས་གཞིག་པ། རྒྱུས་པས་བྲང་
བྲེང་དུ་སྦྲེལ་བ། གཡོ་བ་མེད་པའི་འདུ་ཤེས་སྒོམ་པར་བྱེད་ལ། བྱེ་བྲག་མེད་པར་ཀེང་
རུས་ཀྱི་འདུ་ཤེས་ནི་ཆགས་བཅས་ཐམས་ཅད་ལ་ཤིས་པས་གཉེན་པོར་འགྱུར་ཏེ། ཀེང་རུས་
ལ་ཆགས་པའི་གཞི་རྣམ་པ་བཞི་མེད་པའི་ཕྱིར། དེ་སྒོམ་པ་ན་ཐོག་མར་རང་གི་ལུས་དཔྲལ་
བ་ལ་སོགས་པ་གང་རུང་དུ་རྨ་དོད་དེ་རུལ་ཞིང་མྱགས་པས་རུས་པར་མོས་ཏེ། རིམ་གྱིས་ལུས་
རིལ་པོ། །དེ་ནས་གནས་ཁང་ནས་ཕྱིའི་རྒྱ་མཚོའི་བར་དུ་ས་གཞི་ཐམས་ཅད་ཀེང་རུས་ཀྱིས་
གང་བར་ཡིད་ལ་བྱེད་པའི་སྒོ་ནས་སྤྲོ་ཞིང་། དེ་ནས་ཡང་རྒྱ་མཚོའི་མཐའ་ནས་རིམ་གྱིས་ཐམས་
ཅད་སྔ་མ་ཁོ་ན་བཞིན་དུ་གྱུར་ནས་རང་གི་ལུས་འབའ་ཞིག་རུས་པར་མོས་ཤིང་། དེ་ལ་སེམས་
སྡུད་དེ་འཛིན་པ་ནི་ལས་དང་པོ་པའི་རྣལ་འབྱོར་རོ། །དེ་ནས་སྤྲོ་བ་སྔར་བཞིན་ལ། ཚུར་
སྡུད་པ་ན་རྐང་པའི་རུས་པ་རྣམས་བོར་ཞིང་ལུས་ལྷག་མ་རུས་པ་ཉིད་དུ་དམིགས་པ་ནས་བཟུང་
ནས་ནི་རིམ་གྱིས་ལུས་ཕྱེད་དང་། དེ་ནས་ཐོད་པའི་ཕྱེད་ཀྱི་བར་དུ་རུས་པར་བཏང་ཞིང་
བོར་ནས་ཐོད་པའི་ཕྱེད་རུས་པ་ཉིད་ཡིན་པར་སེམས་འཛིན་པས་ནི་ཡོངས་སུ་སྦྱང་བ་བྱས་པའི་
རྣལ་འབྱོར་ཡིན་པར་བཤད་དོ། །ཡང་གཞན་ཐམས་ཅད་སྔར་བཞིན་ལ། སྡུད་པའི་མཐར་
སྨིན་མ་གཉིས་པོའི་བར་དུ་རུས་པ་མཐེབ་གང་ཙམ་ལ་སེམས་འཛིན་པས་ནི་ཡིད་ལ་བྱེད་པ་
རྫོགས་པའི་རྣལ་འབྱོར་ཡིན་ནོ་ཞེས་སོ། །མི་སྡུག་པ་ཞེས་བྱ་བ་དེའང་ངོ་བོ་ནི་མ་ཆགས་
པའི་དགེ་བ་ཡིན་ནོ། །ས་ནི་བསམ་གཏན་གྱི་དངོས་གཞི་བཞི། །དང་པོའི་ཁྱད་པར་
ཅན་ཉེར་བསྡོགས་བཞི་དང་བཅས་པས་དགུ་འདོད་པ་སྟེ་བཅུ་དང་། དམིགས་པ་ནི་འདོད་
པའི་སྣང་བའི་ཆོས་ཁ་དོག་དང་དབྱིབས་ལ་དམིགས་པའོ། །གང་ཟག་ནི་གླིང་གསུམ་གྱི་མི་
ཁོ་ནས་སྐྱེད་དོ། ། 
གཉིས་པ་དབུགས་འབྱུང་རྔུབ་བསྒོམ་པ་ནི། དབུགས་རྔུབ་འབྱུང་དྲན་པའི་ངོ་བོ་གང་ཞེ་
ན། །དབུགས་ནང་དུ་རྔུབ་པ་དང་དབུགས་ཕྱིར་འབྱུང་བ་རྗེས་སུ་དྲན་པའི་རང་བཞིན་ནི་
འབྱུང་རྔུབ་ཇི་ལྟ་བར་ཤེས་པའི་ཤེས་རབ་ཡིན་ནོ། །དེ་ལ་དྲན་པ་ཞེས་བརྗོད་པ་ནི་རྒྱུ་དྲན་
པའི་སྟོབས་ཀྱིས་འབྲས་བུ་ཤེས་རབ་དེ་སྐྱེད་པས་ན་རྒྱུས་མིང་བཏགས་པའོ། །ས་ནི་ལྟ་པ་
ཡིན་ཏེ། བསམ་གཏན་དང་པོ་གསུམ་གྱི་ཉེར་བསྡོགས་གསུམ་དང་། ཁྱད་པར་ཅན་དང་།
འདོད་པའི་ས་པ་ཡིན་པའི་ཕྱིར་རོ། །དེའི་སྤྱོད་ཡུལ་ཏེ་དམིགས་པ་ནི་རླུང་ཡིན་ནོ། །རྟེན་ནི་

འདོད་པའི་ལྷ་མིའི་རྟེན་ཅན་ཡིན་ཏེ་རྣམ་རྟོག་མང་བའི་ཕྱིར་རོ། །འདི་ནི་ནང་པ་སངས་རྒྱས་པ་
ཁོ་ནའི་ཡིན་གྱི། ཕྱི་པ་ལ་འདིའི་ལུང་མེད་པའི་ཕྱིར་དང་། དེ་མེད་པར་ཆོས་ཟབ་མོ་འདི་མི་
རྟོགས་པའི་ཕྱིར་ཡོད་པ་མ་ཡིན་ནོ། །ཟབ་མོ་ཉིད་གང་ཞེ་ན། བགྲང་བ་ལ་སོགས་པ་
རྒྱུ་རྣམ་པ་དྲུག་དང་ལྡན་པའི་མན་ངག་སྟེ། དེ་ལས་དང་པོ་བགྲང་བ་ནི་འདུ་བྱ་བ་མེད་པར་
ལུས་སེམས་རྣལ་དུ་འདུག་སྟེ་དབུགས་རྔུབ་འབྱུང་ལ་སེམས་གཏད་དེ་བཅུའི་བར་དུ་ཡིད་ཀྱིས་
བགྲང་བའོ། །དེ་ལས་མང་ཉུང་དུ་གྱུར་ན་རྒོད་བྱིང་དུ་དོགས་པས་མི་བགྲང་ངོ༌། །དེའང་
གཅིག་ལ་གཉིས་དང་། གཉིས་ལ་གཅིག་ཏུ་འཛིན་ན་ལྷག་ཆད་དུ་འགྱུར་བ་དང་། རྔུབ་
འབྱུང་ནོར་ན་འཆོལ་བས་སྐྱོན་གསུམ་སྤངས་ནས་སོ། །གཉིས་པ་རྗེས་སུ་འགྲོ་བ་ནི་རྡུབ་པ་
ན་ལྐོག་མ་ནས་རྐང་པའི་བར་དུ་འགྲོ་ཞིང་། འབྱུང་བ་ན་སྣ་བུག་ནས་མཐོ་གང་དམ་འདམ་
གང་གི་བར་དུ་ཕྱིར་འབྱུང་བ་ཡིད་ལ་བྱེད་པའོ། །གསུམ་པ་འཇོག་པ་ནི་སྣ་རྩེ་ནས་རྐང་པའི་
བར་དུ་གནས་ཤིང་ཕན་པ་དང་གྲོལ་བར་རྟོག་པའོ། །བཞི་པ་ཉེ་བར་རྟོག་པ་ནི་ཡུལ་རླུང་
གི་རྫས་བརྒྱད་འདུས་པས་གཟུགས་དང་། ཡུལ་ཅན་ཤེས་རབ་ནི་མིང་གཞི་ཡིན་པས་ཕུང་
པོ་ལྔ་པར་རྟོག་པའོ། །ལྔ་པ་བསྒྱུར་བ་ནི་རླུང་ལ་དམིགས་པའི་བློ་དྲོ་བ་ནས་ཆོས་མཆོག་གི་
བར་གོང་ནས་གོང་དུ་བསྒྱུར་བའོ། །དྲུག་པ་ཡོངས་སུ་དག་པ་ནི་མཐོང་སྒོམ་གྱི་ལམ་ལ་
འཇུག་པའོ། །དབུགས་རྔུབ་པ་དང་དབུགས་འབྱུང་བ་གང་གང་ལས་ཤེ་ན། ལུས་ཀྱི་
ཕྱོགས་གཅིག་ཡིན་པའི་ཕྱིར་ལུས་ས་གང་ལ་བརྟེན་པ་ལ་འཇུག་གི །གཟུགས་མེད་པ་དང་།
ནུར་ནུར་པོ་དང་། སེམས་མེད་པ་ལ་མི་འཇུག་གོ །རྒྱུད་ཀྱིས་བསྡུས་མ་བསྡུས་ལས་སེམས་
ཅན་ཞེས་བྱ་བ་ཡིན་པས་བསྡུས་པ་དང་། ཟིན་མ་ཟིན་ལས་དབང་པོ་གཟུགས་ཅན་གྱི་ཚོགས་
བར་མེད་པའི་རླུང་ཡིན་པས་མ་ཟིན་པའོ། །བྱུང་བ་གསུམ་ལས་སྐལ་མཉམ་གྱི་རྒྱུས་བསྐྱེད་
པས་རྒྱུ་མཐུན་ལས་བྱུང་བ་ཡིན་གྱི། རྒྱས་བྱུང་དང་རྣམ་སྨིན་སྐྱེས་ནི་མ་ཡིན་ཏེ། ལུས་རྒྱས་
ནས་རླུང་འགྲིབ་པ་དང་ཆད་ནས་མཚམས་སྦྱོར་ཞིང་འདོད་རྒུར་འབྱུང་བའི་ཕྱིར་རོ། །རླུང་
དེ་གཉིས་ཀྱང་རང་སའམ་གོང་སའི་སེམས་ཀྱིས་རྟོགས་ཀྱི། འོག་མ་འདོད་པའི་ཡིད་ཀྱིས་
གོང་མའི་རླུང་དེ་གཉིས་མ་རྟོགས་སོ། །མངོན་དུ་མ་བྱས་པ་དང་སེམས་གཞན་གྱིས་ལྟ་ཅི་སྨོས་
ཞེས་པའོ། ། །
གཉིས་པ་ལྷག་མཐོང་བསྒོམ་པ་ལ་གསུམ། ཚོགས་ལམ། སྦྱོར་ལམ། བདེན་པ་

མངོན་པར་རྟོགས་པའི་ལམ་མོ། །་
དང་པོ་ནི། ཞི་གནས་ཀྱི་ཏིང་ངེ་འཛིན་གྲུབ་ཀྱང་ལྷག་མཐོང་གི་ཤེས་རབ་མེད་ན་
ཉོན་མོངས་རྣམས་རྩ་བ་ནས་མི་སྤོང་བས། དེའི་ཕྱིར་ཚོགས་ལམ་ན་སྒོ་གཉིས་ཀྱིས་ཞི་
གནས་གྲུབ་པར་གྱུར་པ་ཡིས་ལྷག་མཐོང་གི་ཤེས་རབ་བསྐྱེད་པའི་ཕྱིར་དྲན་པ་ཉེ་བར་གཞག་
པ་བཞི་བསྒོམ་པར་བྱའོ། །ཇི་ལྟར་བསྒོམ་ཞེ་ན། ལུས་གཟུགས་ཀྱི་ཕུང་པོ་དང་། ཚོར་
བའི་ཕུང་པོ་དང་། སེམས་རྣམ་ཤེས་ཀྱི་ཕུང་པོ་དང༌། ཆོས་དེ་དག་ལས་གཞན་པ་ཐམས་
ཅད་དེ། དེ་རྣམས་ལ་དམིགས་ནས་རྣམ་པ་གཟུགས་སུ་རུང་བ་དང་། རང་སྟོབས་ཀྱིས་
དོན་གྱི་ཁྱད་པར་མྱོང་བ་དང༌། ངོ་བོ་ཙམ་མྱོང་བ་དང་། མཚན་མར་འཛིན་པ་ལ་སོགས་
པ་རང་གི་མཚན་ཉིད་དང་། སྤྱིའི་མཚན་ཉིད་མི་རྟག །སྡུག་བསྔལ། སྟོང་པ། བདག་
མེད་དང་གཉིས་སུ་ཡོངས་སུ་བརྟགས་པས་འཇུག་པའོ། །དེ་ལའང་སྤྱིར་རང་བཞིན་དང་།
འབྲེལ་བ་དང་། དམིགས་པ་དྲན་པ་ཉེར་བཞག་གསུམ་ལས། དང་པོ་དེའི་ངོ་བོ་ནི་ཤེས་
རབ་ཡིན་ལ། དེའང་ཐོས་པ་དང་། སོགས་པས་བསམས་པ་དང་བསྒོམས་པ་ལས་བྱུང་
བ་ཡིན་གྱི། སྐྱེས་ཐོབ་ནི་མ་ཡིན་ཏེ། སྦྱོར་བྱུང་ཡིན་པའི་ཕྱིར། རང་བཞིན་དྲན་པ་
ཉེར་གཞག་ལས་གཞན་ནི་ཤེས་རབ་དེ་དང་མཚུངས་པར་ལྡན་པའི་སེམས་སེམས་བྱུང་རྣམས་
འབྲེལ་པ་དྲན་པ་ཉེར་གཞག་དང༌། སྔ་མ་དེ་དག་གི་དམིགས་པའི་ཡུལ་དུ་གྱུར་པ་ལས་
ལུས་ལ་སོགས་པ་བཞི་ལའང་ཡུལ་ཅན་གྱི་མིང་གིས་བཏགས་ནས་དམིགས་པའི་དྲན་པ་ཉེར་
གཞག་ཅེས་བྱའོ། །གོ་རིམ་ནི་ཇི་ལྟར་སྐྱེ་བའི་རིམ་པ་བཞིན་ཡིན་ཏེ། ཡུལ་སྔ་མ་སྔ་མ་
རགས་པས་སྔར་རྟོགས་པའི་ཕྱིར། གྲངས་ངེས་ནི་ལུས་གཙང་བ། ཚོར་བ་བདེ་བ། སེམས་
རྟག་པ། ཆོས་ལ་བདག་ཏུ་འཛིན་པའི་ཕྱིན་ཅི་ལོག་གི་རྟོག་པ་བཞིའི་གཉེན་པོར་དྲན་པ་
ཉེར་གཞག་བཞི་བསྟན་པས་མི་མང་མི་ཉུང་ངོ༌ །དེ་ལྟར་གོམས་པའི་རྣལ་འབྱོར་པ་དེ་ནི་
ཆོས་དྲན་པ་ཉེ་བར་གཞག་པ་སྤྱི་ལ་དམིགས་པ་ལ་གནས་པར་འགྱུར་ཏེ། ལུས་སོགས་དེ་དག་
སྤྱི་ལ་དམིགས་ནས་མི་རྟག་པ་དང༌། སྡུག་བསྔལ་བ་དང༌། སྟོང་པ་དང་། ། བདག་
མེད་པར་ལྟ་ཞིང་ཡིད་ལ་བྱེད་པས་སོ།། །། །
གཉིས་པ་སྦྱོར་ལམ་ལ་གསུམ། སྦྱོར་ལམ་གྱི་རང་བཞིན། ཆོས་ཀྱི་ཁྱད་པར། དོགས་
གཅོད་གཞན་བསྟན་པའོ། །

དང་པོ་ནི། ཚོགས་ལམ་གྱི་སྐབས་སུ་ཆོས་དྲན་པ་ཉེར་གཞག་སྤྱི་ལ་དམིགས་པ་
གོམས་པར་བྱས་པ་དེ་ལས་དོ་བར་གྱུར་པ་འབྱུང་ངོ་། །ཅིའི་ཕྱིར་དྲོ་བར་གྱུར་པ་ཞེས་བྱ་ཞེ་
ན། རྣམ་པར་མི་རྟོག་པའི་ཡེ་ཤེས་ཀྱི་མེའི་སྔ་ལྟས་སུ་གྱུར་པའི་ཕྱིར་ན་དྲོ་བར་གྱུར་པ་དེ་ནི་
བདེན་པ་བཞི་ལ་དམིགས་ཤིང་དེའི་སྤྱོད་ཡུལ་ཅན་དང་། རྣམ་པ་མི་རྟག་པ་སོགས་བཅུ་
དྲུག་ཚང་བར་སྒོམ་པ་ཡིན་ལ། དྲོ་བའི་ཡེ་ཤེས་དེ་ཆུང་ངུ་། འབྲིང༌། ཆེན་པོ་གསུམ་
འཕེལ་བ་ལས་རྩེ་མོར་གྱུར་པའི་ཡེ་ཤེས་འབྱུང་། ཅིའི་ཕྱིར་རྩེ་མོ་གྱུར་པ་ཞེས་བྱ་ཞེ་ན། དགེ་
བའི་རྩ་བ་གཡོ་བའི་རྩེ་མོ་ཡིན་པའི་ཕྱིར་ན་རྩེ་མོ་དེ་ཡང་དྲོ་བ་དེ་དང་འདྲ་བར་བདེན་བཞིའི་
སྤྱོད་ཡུལ་ཅན་དང་། རྣམ་པ་མི་རྟག་སོགས་བཅུ་དྲུག་ཚང་བར་བསྒོམ་པ་ཡིན་ལ། དྲོད་
རྩེ་གཉིས་ཀ་དང་པོར་བདེན་པ་ལ་ཆོས་དྲན་པ་ཉེར་གཞག །ཉིད་ཀྱིས་རྣམ་པ་གཏོད་པར་
བྱེད་ཅིང་། དྲན་པ་ཉེ་བར་གཞག་པ་གཞན་དག་གིས་ཀྱང་འཕེལ་བ་སྟེ་གོམས་ཤིང་བྱང་
བར་བྱེད་དོ། །རྩེ་མོ་དེ་ཆུང་འབྲིང་ཆེན་པོར་རིམ་གྱིས་འཕེལ་བ་ལས་ནི་བཟོད་པའི་ཡེ་
ཤེས་སྐྱེའོ། །ཅིའི་ཕྱིར་བཟོད་པ་ཞེས་བྱ་ཞེ་ན། བདེན་པ་མཐོང་བ་ལ་ཆེར་བཟོད་པའི་
ཕྱིར་ནའང་། བཟོད་པ་ལ་གསུམ་ཡོད་པ་ལ། ཆུང་འབྲིང་གཉིས་ནི་བདེན་པ་ལ་རྣམ་པ་
གཏོད་ཚུལ་རྩེ་མོར་སྦྱར་བ་དེ་བཞིན་དང་། འཕེལ་བ་ལ་ནི་དྲོད་རྩེ་ལས་ཁྱད་པར་ཡོད་དེ།
བཟོད་པ་ཆུང་འབྲིང་ཆེན་པོ་ཐམས་ཅད་ཆོས་དྲན་པ་ཉེར་གཞག་ཉིད་ཀྱིས་འཕེལ་བར་བྱེད་ཀྱི།
ལུས་སོགས་ཀྱིས་ནི་མ་ཡིན་ནོ། །བཟོད་པ་ཆེན་པོ་དེ་ནི་འདོད་པར་གཏོགས་པའི་སྡུག་
བསྔལ་ཡུལ་དུ་བྱས་ནས། དེའི་རྣམ་པ་བཞི་ལས་གང་ཡང་རུང་བ་གཅིག་དང་ལྡན་པ་ཡིན་
ལ། དེར་མ་ཟད་དེ་ནི་སྐད་ཅིག་མ་གཅིག་ཡིན་གྱི། རྒྱུན་ཆགས་པ་མིན་ནོ། །ཇི་ལྟར་
བཟོད་ཆེན་གྱི་དམིགས་རྣམས་འདོད་པའི་སྡུག་བསྔལ་དང་སྐད་ཅིག་མ་ཡིན་པ་དེ་བཞིན་དུ་
འཇིག་རྟེན་ཆོས་མཆོག་ཀྱང་འདོད་པའི་སྡུག་བསྔལ་ཁོ་ནར་དམིགས་ཤིང་སྐད་ཅིག་མ་གཅིག་
ཡིན་ནོ། །ཅིའི་ཕྱིར་ཞེ་ན། ཟག་བཅས་འཇིག་རྟེན་པའི་ཆོས་ཀྱིས་མཐོང་ལམ་ཟག་མེད་ཀྱི་
ཡེ་ཤེས་དངོས་སུ་འདྲེན་ནུས་པས་ན་དེ་སྐད་ཅེས་བྱའོ། །དྲོ་བ་སོགས་ཀྱི་ཡེ་ཤེས་བཞི་པོ་ཐམས་
ཅད་ཀྱང་དྲན་པ་ཉེར་གཞག་གི་བདག་ཉིད་ཡིན་པས་གཙོ་བོ་ཤེས་རབ་དང་། འཁོར་དང་
བཅས་ན་མཉམ་གཞག་གི་རིག་མིན་ཡོད་པས་ཕུང་པོ་ལྔ་པའོ། །འོན་ཀྱང་དྲོ་བ་ལ་སོགས་
པའི་ཐོབ་པ་ནི་དྲོ་བ་ལ་སོགས་པར་མ་གཏོགས་ཏེ། འཕགས་པ་ལའང་ས་མ་བོར་གྱི་བར་

དུ་ཐོབ་པ་ཡོད་ཀྱང་མངོན་དུ་བྱེད་མི་སྲིད་པའི་ཕྱིར། སྔར་བཤད་པ་དེ་ལྟར་ན་ངེས་པར་
འབྱེད་པའི་ཆ་དང་མཐུན་པ་ནི་དྲོ་བ་ལ་སོགས་པ་རྣམ་པ་བཞི་ཡིན་ནོ། །ཅིའི་ཕྱིར་ཞེ་ན། ངེས་
པར་འབྱེད་པ་ནི་མཐོང་ལམ་མོ། །དེའི་ཆའམ་ཕྱོགས་གཅིག་ནི་སྡུག་བསྔལ་ལ་ཆོས་བཟོད་
ཡིན་ལ། དེ་ལ་ཆོས་མཆོག་གི་དངོས་དང་། གཞན་རྣམས་ཀྱི་བརྒྱུད་ནས་མཐུན་པས་ན་
དེ་སྐད་ཅེས་བྱའོ། །
གཉིས་པ་ཆོས་ཀྱི་ཁྱད་པར་ནི། སྦྱོར་ལམ་བཞི་པོ་ཐམས་ཅད་བསྒོམས་བྱུང་གཙོ་
བོར་གྱུར་པ་ཡིན་ཏེ། མཉམ་གཞག་གཙོ་བོར་གྱུར་པ་ལ་གཞག་པའི་ཕྱིར། ས་གང་ལ་
བརྟེན་ཞེ་ན། བསམ་གཏན་དང་པོའི་ཉེར་བསྡོགས་མི་ལྕོགས་མེད་པ་དང༌། བསམ་
གཏན་ཁྱད་པར་ཅན་དང་། བསམ་གཏན་གྱི་དངོས་གཞི་བཞིའི་ས་པ་ཡིན་ཏེ། དེས་
བསྡུས་པའི་མཉམ་བཞག་ཡིན་པའི་ཕྱིར། བཙུན་པ་དབྱངས་སྒྲོགས་ལྟར་ན། དྲོད་རྩེ་
གཉིས་ནི་འོག་འདོད་པ་ནའང་ཡོད་པ་ཡིན་ཞེས་ཟེར། གང་གི་རྟེན་ཅན་ཡིན་ཞེ་ན། སྦྱོར་
ལམ་བཞི་པོ་ཐམས་ཅད་འདོད་པའི་ལྷ་དང་གླིང་གསུམ་གྱི་མིའི་རྟེན་ཅན་ཡིན་ནོ། །ཆོས་
མཆོག་བུད་མེད་ཀྱིས་འཐོབ་ན་སྐྱེས་པ་དང་བུད་མེད་གཉིས་ཀའི་རྟེན་ཅན་གྱིས་འཐོབ་པར་
འགྱུར་ཏེ། ཚེ་དེ་ཉིད་ལ་མཚན་གྱུར་པའམ། ཡང་ན་འདོད་པར་སྐྱེས་ན་སྐྱེས་པར་འགྱུར་
པའི་ཕྱིར། སྐྱེས་པས་ནི་སྐྱེས་པའི་རྟེན་ཅན་ཁོ་ནས་འཐོབ་ཀྱི། བུད་མེད་ཀྱིས་ནི་མ་ཡིན་
ཏེ། དེ་ཐོབ་པས་དེ་ལ་བརྟགས་མིན་ཐོབ་པའི་ཕྱིར། འོ་ན། སྦྱོར་ལམ་དེ་དག་གང་
གིས་གཏོང་ཞེ་ན། འཕགས་པ་རྣམས་ཀྱིས་ནི་སྦྱོར་ལམ་དེ་དག་སྔར་ས་གང་ལ་བརྟེན་ནས་
འཐོབ་པའི་ས་དེ་བོར་ནས་གོང་མར་སྐྱེས་པས་གཏོང་། འཕགས་མིན་སོ་སྐྱེ་ནི་འཆི་བ་སྟེ་
རིས་མཐུན་དོར་བས་སོ། །སྦྱོར་ལམ་དང་པོ་གཉིས་ནི་ཉོན་མོངས་ཀྱིས་ཡོངས་སུ་ཉམས་
པས་ཀྱང་གཏོང་ངོ༌། །སྦྱོར་ལམ་དེ་དག་བསམ་གཏན་གྱི་དངོས་གཞི་ལ་བརྟེན་ནས་སྐྱེད་པ་
ཡིན་ན་ནི་དེས་ཚེ་དེ་ཉིད་ལ་བདེན་པ་མཐོང་སྟེ། ཡིད་འབྱུང་བ་ཤས་ཆེ་བའི་ཕྱིར་རོ། །འཐོབ་
པ་ལས་རྣམ་པར་ཉམས་པ་དག་གིས་ཕྱིས་འཐོབ་པ་ན་སྔོན་མེད་པ་ཁོ་ན་གསར་དུ་འཐོབ་ཀྱི།
སྔར་བཏང་བ་ནི་མ་ཡིན་ཏེ། སྔར་འཁོར་བར་མ་འདྲིས་པ་དང་འབད་དེ་བསྒྲུབ་པར་བྱ་བ་
ཡིན་པའི་ཕྱིར། འོ་ན། ཡོངས་ཉམས་དང་རྣམ་ཉམས་ཀྱི་ངོ་བོ་གང་ཞེ་ན། ཉམས་
པ་དེ་གཉིས་ནི་ཆོས་གང་ཞིག་འཐོབ་པ་བཏང་ནས་མི་ལྡན་པ་སྟེ། མ་ཐོབ་པ་སྐྱེས་པའོ། །

དེ་གཉིས་ཀྱི་ཁྱད་པར་གང་ཞེ་ན། ཡོངས་ཉམས་ནི་ཉེས་པས་བྱས་པ་ཡིན་ཏེ། དཔེར་ན།
ལོག་ལྟས་དགེ་རྩ་ཉམས་པ་ལྟ་བུའོ། །རྣམ་ཉམས་ཡོན་ཏན་གྱིས་ཀྱང་བྱས་པ་ཡོད་དེ། མཐོང་
ལམ་གྱིས་སོ་སྐྱེ་ལས་ཉམས་པ་ལྟ་བུའོ། །འོ་ན། སྦྱོར་ལམ་དེ་དག་ཡོན་ཏན་གང་དང་ལྡན་
ཞེ་ན། དྲོད་ཐོབ་ནས་ཡོངས་སུ་ཉམས་ཀྱང་ངེས་པར་མྱང་འདས་འཐོབ་པར་འགྱུར། རྩེ་མོ་
ཐོབ་ནས་མཚམས་མེད་བྱེད་པ་དང་ངན་སོང་དུ་སྐྱེ་བ་སྲིད་ཀྱང་། དགེ་བའི་རྩ་བ་རྒྱུན་མི་འཆད།།
བཟོད་པ་ཐོབ་ནས་ངན་སོང་དུ་མི་འགྲོ་སྟེ། ངན་སོང་དུ་སྐྱེ་བའི་ལས་དང་ཉོན་མོངས་པ་ཐག་
རིང་དུ་བསྲིངས་པའི་ཕྱིར། །
གསུམ་པ་དོགས་གཅོད་གཞན་བསྟན་པ་ནི། དྲོད་རྩེ་གཉིས་སློབ་མ་ཉན་ཐོས་ཀྱི་
རིགས་ལས་བཟློག་ནས་ནི་སངས་རྒྱས་སུ་འགྱུར་གྱི། བཟོད་པ་ཐོབ་ནས་སངས་རྒྱས་སུ་
འགྱུར་བ་མེད་དེ། བཟོད་པ་ཐོབ་ནས་ངན་སོང་དུ་མི་སྐྱེ་བ་གང་ཞིག །བྱང་སེམས་
གཞན་དོན་དུ་ངན་སོང་དུ་སྐྱེ་བའི་ཕྱིར། གཞན་རང་སངས་རྒྱས་སུ་ནི་གསུམ་པ་བཟོད་པ་
འབྲིང་མན་ཆད་ཐོབ་ན་ཡང་འགྱུར་དུ་རུང་སྟེ། རང་སངས་རྒྱས་སུ་འགྱུར་བ་ལ་ངན་སོང་དུ་
སྐྱེ་མི་དགོས་པའི་ཕྱིར། སྟོན་པ་སངས་རྒྱས་དང་བསེ་རུ་ལྟ་བུའི་རང་སངས་རྒྱས་དྲོད་ལ་
སོགས་པ་ལ་གནས་པ་རིགས་གཞན་དུ་བསྒྱུར་དུ་མི་རུང་སྟེ། དེས་དྲོད་ནས་བྱང་ཆུབ་ཟད་
མི་སྐྱེ་ཤེས་ཀྱི་བར་བསམ་གཏན་གྱི་མཐའ་བཞི་པ་ལ་བརྟེན་ཏེ་སྟན་ཐོག་གཅིག་ལ་ལམ་ཀུན་
སྐྱེ་བའི་ཕྱིར། འོ་ན། ངེས་འབྱེད་ཆ་མཐུན་དང་པོ་ནས་སྐྱེའམ། དེའི་སྔོན་དུ་ལམ་
གཞན་འགྲོ་དགོས་ཤེ་ན། ངེས་འབྱེད་ཆ་མཐུན་གྱི་སྔོན་དུ་ཐར་པ་ཆ་མཐུན་གྱི་དགེ་བ་འགྲོ་
བ་ཡིན་ནོ། །ཐར་པ་ཆ་མཐུན་ཐོབ་ནས་ཅི་ཙམ་ན་ཐར་བར་འགྱུར་ཞེ་ན། མྱུར་བ་སྲིད་
པ་གསུམ་གྱིས་ཐར་བར་འགྱུར་ཏེ། སྲིད་པ་དང་པོ་ལ་ཐར་པ་ཆ་མཐུན་བསྐྱེད། གཉིས་
པ་ལ་ངེས་འབྱེད་ཆ་མཐུན་བསྐྱེད། གསུམ་པ་ལ་འཕགས་ལམ་འཐོབ་པར་འགྱུར་བའི་ཕྱིར།
ཤིན་ཏུ་མྱུར་ན་སྲིད་པ་གཉིས་ཀྱི་མཐར་ཐར་བར་འགྱུར་ཏེ། དང་པོ་ལ་ཐར་པ་ཆ་མཐུན་བསྐྱེད།
གཉིས་པ་ལ་བསམ་གཏན་གྱི་དངོས་གཞི་ལ་བརྟེན་ནས་ངེས་འབྱེད་ཆ་མཐུན་བསྐྱེད་དེ། ཚེ་དེ་
ཉིད་ལ་བདེན་པ་མངོན་སུམ་དུ་མཐོང་བར་འགྱུར་བའི་ཕྱིར། དེའི་ངོ་བོ་ནི་ཐོས་པ་དང་
བསམས་པ་ལས་བྱུང་བ་ཡིན་གྱི། བསྒོམས་བྱུང་ནི་མ་ཡིན་ཏེ། མ་སྐྱེས་པའི་ཕྱིར། ལས་ནི་
གཙོ་བོ་ཡིད་དེ། འཁོར་བ་ལས་སྐྱོ་ཞིང་ཐར་པར་འདོད་པའི་སྨོན་ལམ་དང་། དེས་བླངས་

པའི་ལུས་ངག་ཀྱང་ཡིན་པས་ན་རྣམ་པ་གསུམ་ཆར་ཡིན་ནོ། །དེས་ན་ཐར་པ་འདོད་པའི་
ཕྱིར་སྦྱིན་སོགས་བསྒྲུབ་པའང་དེའི་ནང་དུ་བསྡུའོ། །འོ་ན། ཐར་པ་ཆ་མཐུན་གྱི་དགེ་རྩ་
དེ་གང་གི་ནང་ནས་འཕེན་ཞེ་ན། ཐོག་མར་གླིང་གསུམ་གྱི་མིའི་ནང་ཁོ་ན་ནས་འཕེན་པར་
བྱེད་དེ། བློ་གསལ་ཞིང་སྐྱོ་བ་ཤས་ཆེ་བའི་ཕྱིར། །
གསུམ་པ་བདེན་པ་མངོན་པར་རྟོགས་པའི་ལམ་ནི། འཇིག་རྟེན་པའི་ཆོས་མཆོག་
ལས་གང་སྐྱེ་ཞེ་ན། འཇིག་རྟེན་པའི་ཆོས་མཆོག་ལས་ཆོས་ཀྱི་བཟོད་པ་ཟག་པ་མེད་པའི་
ཡེ་ཤེས་སྐྱེའོ། །དེས་གང་ལ་དམིགས་ན། དེས་ནི་འདོད་པའི་སྡུག་བསྔལ་ལ་དམིགས་
པ་ཡིན། དེ་ནས་དེའི་རྗེས་སུ་འདོད་པའི་སྡུག་བསྔལ་དེ་ཉིད་ལ་དམིགས་ནས་ཐེ་ཚོམ་བྲལ་
བར་ཤེས་པའི་ཕྱིར་ཆོས་ཤེས་པའི་ཡེ་ཤེས་འབྱུང་། འདོད་པའི་སྡུག་བསྔལ་ལ་དམིགས་
ནས་ཆོས་བཟོད་དང་ཆོས་ཤེས་སྐྱེ་བ་དེ་བཞིན་དུ། འདོད་པའི་སྡུག་བསྔལ་གྱི་ལྷག་མ་གོང་
མའི་སྡུག་བསྔལ་ལ་དམིགས་པའི་རྗེས་བཟོད་དང་རྗེས་ཤེས་སྐྱེ་ལ། ཀུན་འབྱུང་ལ་སོགས་པ་
བདེན་པ་གཞན་གསུམ་ལའང་དམིགས་པའི་ཤེས་བཟོད་སྐད་ཅིག་མ་བཞི་བཞི་སྐྱེ་བ་དེ་བཞིན་
ནོ། །དེ་ལྟར་ན་བདེན་པ་མངོན་པར་རྟོགས་པ་འདི་སེམས་ཀྱི་སྐད་ཅིག་མ་བཅུ་དྲུག་གོ །དེ་
དག་བསྡུ་ན་རྣམ་པ་གསུམ་སྟེ། མཐོང་བ་མངོན་རྟོགས། དམིགས་པ་མངོན་རྟོགས། བྱ་བ་
མངོན་རྟོགས་ཞེས་བྱ་བ་གསུམ་ཡོད་པའི་ཕྱིར། དེ་ལ་དང་པོ་ནི་ཟག་མེད་ཀྱི་ཤེས་རབ་བདེན་
བཞིའི་རྣམ་པ་བཅུ་དྲུག་མངོན་སུམ་དུ་མཐོང་བའོ། །གཉིས་པ་ནི་ཟག་མེད་ཀྱི་ཤེས་རབ་
མཚུངས་ལྡན་དང་བཅས་པས་བདེན་པ་ལ་དམིགས་པའོ། །གསུམ་པ་ནི་བདེན་པ་གང་ལ་བྱ་བ་
གང་ཡོད་པ་སྟེ། སྡུག་བསྔལ་ཤེས་པར་བྱ་བ་དང་། ཀུན་འབྱུང་སྤང་བ་དང་། འགོག་པ་
མངོན་དུ་བྱ་བ་དང་། ལམ་བསྒོམ་པའོ། །བདེན་པ་མངོན་པར་རྟོགས་པའི་ལམ་དེ་ས་
གང་ལ་བརྟེན་ཞེ་ན། དེ་ནི་བསམ་གཏན་ས་དྲུག་ལ་བརྟེན་པ་ཡིན་ཏེ། ཆོས་མཆོག་དང་
ས་གཅིག་པའི་ཕྱིར། ཤེས་བཟོད་དེ་གཉིས་ལས་གཉེན་པོ་གང་ཞེ་ན། བཟོད་པ་བརྒྱད་
ནི་གཉེན་པོ་ཡིན་ཏེ། སྤང་བྱའི་འཐོབ་པ་གཅོད་པ་ལ་གཞན་གྱིས་བར་ཆད་བྱར་མེད་པའི་
ལམ་ཡིན་པའི་ཕྱིར། རྐུན་པོ་ཕྱིར་ཕྱུང་བ་བཞིན། ཤེས་པ་བརྒྱད་ནི་གཉེན་པོ་མ་ཡིན་ཏེ།
སྤང་བྱ་ལས་རྣམ་པར་གྲོལ་བ་བྲལ་འཐོབ་འཛིན་པའི་ལམ་ཡིན་པའི་ཕྱིར། དཔེར་ན་སྒོ་
འཕར་བཅད་པ་བཞིན་ནོ། །དེ་དག་གོ་རིམ་བཞིན་དུ་སྦྱར་རོ། །དེ་གཉིས་མཐོང་ལམ་

དང་སྒོམ་ལམ་གང་ཡིན་ཞེ་ན། དེ་ལ་སྐད་ཅིག་མ་དང་པོ་བཅོ་ལྔ་ནི་མཐོང་བའི་ལམ་ཡིན་
ཏེ། བདེན་པ་སྔར་མ་མཐོང་བ་གསར་དུ་མཐོང་བའི་ལམ་ཡིན་པའི་ཕྱིར། སྐད་ཅིག་མ་བཅུ་
དྲུག་པ་ནི་སྒོམ་པའི་ལམ་ཡིན་ཏེ། བདེན་པ་མངོན་སུམ་དུ་མཐོང་ཟིན་རྒྱུན་ལྡན་དུ་སྒོམ་པར་
བྱེད་པའི་ལམ་ཡིན་པའི་ཕྱིར། །
གསུམ་པ་བདེན་པ་མངོན་རྟོགས་ལ་གནས་པའི་གང་ཟག་ལ་གཉིས། དབྱེ་བ་བསྡུས་ཏེ་
བསྟན། མཇུག་བསྡུ་བའོ། །
དང་པོ་ལ་གཉིས། ཆགས་བྲལ་སྔོན་སོང་། མཐར་གྱིས་པའོ། །
དང་པོ་ལ། ཞུགས་གནས་གཉིས། །
དང་པོ་ནི། སྤྱིར་གང་ཟག་གི་ངོ་བོ་ནི་ཟག་མེད་ཀྱི་ཡེ་ཤེས་དང་ལྡན་པའི་ཕུང་པོ་
བཞིའམ་ལྔའི་རྒྱུན་ལ་བརྗོད་པ་ཡིན་ལ། ངེས་ཚིག་ནི་སྡིག་པ་མི་དགེ་བ་ལས་རིང་དུ་འཕགས་
ཤིང་། ཉེས་པ་བྲི་ཞིང་ཡོན་ཏན་འཕེལ་བ་ན་འཕགས་པའི་གང་ཟག་ཅེས་བྱའོ། །དེ་ལ་
ཆགས་བྲལ་སྔོན་འགྲོ་ཞེས་བྱ་བ་ནི་འཇིག་རྟེན་པའི་སྒོམ་ལམ་ཞི་རགས་ཀྱི་རྣམ་པས་རང་གི་
སྤང་བྱ་སྲིད་རྩེ་མ་གཏོགས་པའི་ས་བརྒྱད་པོ་ཅི་རིགས་པར་འདོད་ཆགས་དང་བྲལ་བ་སྔོན་དུ་
སོང་ནས་ཕྱིས་མཐོང་ལམ་སྒོམ་པར་བྱེད་པ་སྟེ། དེ་བས་ན་འདི་ནི་འབྲས་བུ་བར་པ་གཉིས་
ལ་ཡོད་ཅིང་། སྔ་ཕྱི་གཉིས་ལ་ནི་མེད་དོ། །འོན་ཀྱང་འདིར་རྒྱུན་ཞུགས་ནས་རྩོམ་པ་ནི་
གོ་རིམ་ངེས་པའི་ཕྱིར་བསྟན་ཏོ། །དེ་ལ་དབང་པོ་རྟུལ་པོ་ནི་ཡུལ་ལ་རྒྱ་ཆུང་བ་དང་། བུལ་
བ་དང་། མི་གསལ་བར་འཇུག་པ་དང་། རྣོ་བ་ནི་དེ་ལས་བཟློག་པར་འཇུག་པ་དེ་ཉིད་
མཐོང་ལམ་སྐད་ཅིག་བཅོ་ལྔ་པའི་གནས་སྐབས་དེ་དག་ཏུ་དད་པས་རྗེས་སུ་འབྲང་བ་དང་།
ཆོས་ཀྱི་རྗེས་སུ་འབྲང་བ་ཞེས་བྱ་བའི་མིང་འཐོབ་སྟེ། སྔ་མ་ནི་སྔོན་ལམ་རྩོམ་པ་ན་གཞན་
གྱི་ཚིག་ལ་དད་པས་རྗེས་སུ་འབྲངས་ཏེ་བདེན་པ་མངོན་པར་རྟོགས་པའི་ཕྱིར་དང་། ཕྱི་མ་
ནི་དེ་ཙམ་ལ་ཡིད་མི་ཆེས་པར་ཆོས་མདོ་ལ་སོགས་པའི་དོན་གྱི་རྗེས་སུ་འབྲངས་ནས་བདེན་པ་
མངོན་པར་རྟོགས་པའི་ཕྱིར། སྐད་ཅིག་བཅོ་ལྔ་པ་ལ་གནས་པའི་གང་ཟག་དད་པ་དང་། ཆོས་
ཀྱི་རྗེས་འབྲང་དེ་དག་སྔར་འཇིག་རྟེན་པའི་ལམ་གྱིས་བསྒོམས་པས་སྤང་བར་བྱ་བ་གཅིག་
ཀྱང་། མ་སྤངས་པ་ཞིག་ཡིན་ན་འབྲས་བུ་དང་པོ་རྒྱུན་ཞུགས་ཀྱི་འབྲས་བུ་ལ་ཞུགས་པ་
ཡིན་ནོ། །ཡང་བཅོ་ལྔ་པ་ལ་གནས་པ་དེ་གཉིས་སྔར་འཇིག་རྟེན་པའི་ལམ་གྱིས་འདོད་པའི་

སྒོམ་སྤང་གཅིག་ནས་རྣམ་པ་ལྔ་པ་འབྲིང་གི་འབྲིང་པོའི་བར་བཅོམ་པ་གང་ཡིན་པ་དེའང་
འབྲས་བུ་དང་པོ་ལ་ཞུགས་པ་ཡིན་ནོ། །ཡང་དེ་གཉིས་འབྲས་བུ་གཉིས་པ་ལན་གཅིག་ཕྱིར་
འོང་གི་འབྲས་བུ་ལ་ཞུགས་པ་ནི་སྔར་འདོད་པའི་སྒོམ་སྤང་དགུ་པ་ཚུན་ཆད་དེ། དྲུག་པ་
དང༌། བདུན་པ་དང་། བརྒྱད་པ་རྣམས་ཅི་རིགས་པར་ཟད་ཅིང་སྤངས་པ་སྐད་ཅིག་བཅོ་
ལྔ་པ་ལ་གནས་པ་ན་ཡིན་ནོ། །ཡང་བཅོ་ལྔ་པ་ལ་གནས་པ་དེ་གཉིས་སྔར་འདོད་ཉོན་མ་
ལུས་པ་སྤངས་པའམ། ཡང་ན་དེ་ནས་བཟུང་སྟེ་གོང་མ་ཅི་ཡང་མེད་པའི་སྐྱེ་མཆེད་ཀྱི་བར་
ལས་འདོད་ཆགས་དང་བྲལ་བ་ཞིག་ཡིན་ན་ནི་འབྲས་བུ་གསུམ་པ་ཕྱིར་མི་འོང་ལ་ཞུགས་པ་
ཡིན་ནོ།
གཉིས་པ་གནས་པ་ནི། གང་ཟག་གཉིས་པོ་གང་ཞིག་སྐད་ཅིག་བཅོ་ལྔའི་ཚེ་འབྲས་
བུ་དང་པོ་དང༌། གཉིས་པ་དང་། གསུམ་པ་གང་ལ་ཞུགས་པར་གྱུར་པ་རྣམས་ནི་སྐད་ཅིག་
མ་བཅུ་དྲུག་པ་ལ་རྒྱུན་ཞུགས་ལ་སོགས་པ་དེ་དང་དེའི་འབྲས་བུ་ལ་གནས་པ་ཡིན་ནོ། །བཅུ་
དྲུག་པ་འབྲས་བུ་ལ་གནས་པ་དེའི་ཚེ་ནི་སྔར་གྱི་དབང་པོ་རྟུལ་པོ་དད་པའི་རྗེས་འབྲང་དང་།
རྣོ་བ་ཆོས་ཀྱི་རྗེས་འབྲང་དག་ནི་དད་པས་མོས་པ་དང་མཐོང་བས་ཐོབ་པ་ཞེས་བྱ་བའི་མིང་
འཐོབ་སྟེ། དེ་དག་དད་པ་དང་ཤེས་རབ་ལྷག་པར་ཆེ་བའི་ཕྱིར། དེ་ནས་བཟུང་སྟེ་དགྲ་བཅོམ་
པའི་འབྲས་བུ་ལ་ཞུགས་པའི་བར་དུ་ཡང་དེ་བཞིན་དུ་ཤེས་པར་བྱའོ། །འོ་ན། སྔོར་འདོད་པའི་
སྒོམ་སྤང་ལྔ་པའི་བར་དུ་སྤངས་ཀྱང་བཅུ་དྲུག་པའི་ཚེ་རྒྱུན་ཞུགས་ཁོ་ན་ཡིན་གྱི། ཕྱིར་འོང་ལ་
ཞུགས་པ་ཅིའི་ཕྱིར་མ་ཡིན་ཞེ་ན། རྒྱུན་ཞུགས་ཀྱི་འབྲས་བུ་ཙམ་པོ་ཐོབ་པ་དེས་དེའི་ཚེ་འབྲས་
བུ་ཁྱད་པར་ཅན་གྱི་ལམ་ཕྱིར་འོང་ལ་ཞུགས་པ་ཐོབ་པ་མེད་པས་སོ། །དེའི་ཕྱི་དེ་ནི་དེ་ལ་
ཞུགས་པ་མ་ཡིན་ནོ་ཞེས་སྦྱར་རོ། །ཅིའི་ཕྱིར་ཞེ་ན། རྒྱུན་ཞུགས་ཀྱི་འབྲས་གནས་ཁྱད་
པར་ཅན་དུ་བྱ་བའོ་ཕྱིར་འབྲས་བུ་གཉིས་པའི་སྤང་བྱའི་ཉོན་མོངས་པ་སྤོང་བའི་སྦྱོར་བ་ལ་མི་
བརྩོན་པ་དེ་སྲིད་དུ་ནི་ཞུགས་པ་མ་ཡིན་པའི་ཕྱིར་རོ། །བརྩོན་པ་ནས་ནི་འབྲས་གནས་ཁྱད་
པར་ཅན་ཡིན་ནོ། །
གཉིས་པ་མཐར་གྱིས་པ་ལ་གཉིས། རྒྱུ་མཚན་དང་། རྒྱུ་མཚན་ཅན་གྱི་གང་ཟག་གོ །
དང་པོ་ནི། མཐར་གྱིས་པ་ནི་སྔར་སྒོམ་སྤང་རྣམས་ཅུང་ཟད་ཀྱང་མ་སྤངས་པ་ཞིག་
མཐོང་ལམ་ནས་རིམ་གྱིས་འབྲས་བུ་བཞི་ཐོབ་པ་སྟེ། སྤང་གཉེན་རྣམས་རིམ་བཞིན་ཁོ་ན་

ཡོད་པས་སོ། །ཇི་ལྟར་ཞེ་ན། འདོད་པ་ན་སྒོམ་སྤང་གི་ཉོན་མོངས་པ་དགུར་ཕྱེ་བ་དེ་
བཞིན་དུ། བསམ་གཏན་དང་པོ་ནས་སྲིད་རྩེའི་བར་གྱི་ས་དང་། ས་བརྒྱད་པོ་རེ་རེ་ནའང་
སྤང་བར་བྱ་བའི་ཉེས་པ་ཆེ་འབྲིང་ཆུང་གསུམ་དང༌། དེ་དག་རེ་རེ་ལའང་ཆེན་པོའི་ཆེན་པོ་
ནས་ཆུང་ངུའི་ཆུང་ངུ་བར་རྣམ་པ་དགུ་དགུ་ཡོད་པས། སྤྱིར་བརྒྱད་ཅུ་རྩ་གཅིག་ཡོད་དོ། །ཇི་
ལྟར་སྤང་བྱའི་གྲངས་དེ་བཞིན་དུ་གཉེས་པོའི་ཡོན་ཏན་སྒོམ་ལམ་བར་ཆད་མེད་པ་དང་། རྣམ་
གྲོལ་གྱི་ལམ་རྣམས་ཀྱང་དགུ་དགུ་བརྒྱད་ཅུ་རྩ་གཅིག་ཡོད་དེ། དེ་དག་རེ་རེ་ན་ཆུང་དང༌།
འབྲིང་དང་། ཆེན་པོ་གསུམ་གསུམ་དང་། དེ་རྣམས་ཀྱི་རེ་རེ་ཞིང་ཡང་ཆུང་ངུའི་ཆུང་ངུ་
ལ་སོགས་པའི་དབྱེ་བ་ཐ་དད་པའི་ཕྱིར། དེ་ལ་གཉེན་པོ་རྣམས་ཀྱིས་སྤང་བྱ་སྤང་ཚུལ་ནི་
ལམ་ཆུང་རིམ་ནས་སྐྱེས་པས་སྤང་བྱ་ཆེ་རིམ་ནས་འགགས་ཏེ། དཔེར་ན། གོས་འཁྲུ་བ་
དང༌། སྣང་བས་མུན་པ་ལྟ་བུའི་ཆེ་རགས་པ་བསལ་སླ་ལ། ཕྲ་བ་ཤིན་ཏུ་དཀའ་བའི་ཕྱིར་
གཉིས་པ་རྒྱུ་མཚན་ཅན་གྱི་གང་ཟག་ལ་བཞི། རྒྱུན་ཞུགས། ཕྱིར་འོང་། ཕྱིར་མི་
འོང་། དགྲ་བཅོམ་མོ། །
དང་པོ་ནི། རྒྱུན་ཞུགས་སྲིད་པ་ལན་བདུན་པ་དེ་གང་ཞེ་ན། རྒྱུན་ཞུགས་འབྲས་གནས་
པ་གང་ཞིག་སྔར་བསྒོམ་པས་སྤང་བར་བྱ་བ་ཅུང་ཟད་ཀྱང་མ་ཟད་པ་དེ་ནི་རེ་ལྟར་ཏེ་རབ་ཏུ་
ཐོགས་ན་ལན་བདུན་སྐྱེ་བ་ལེན་པའི་ཕྱིར་སྲིད་པ་ལན་བདུན་པ་ཞེས་བྱའོ། །སྐྱེ་བ་བདུན་
པའི་དོན་ནི་ལྷ་དང་མིའི་སྔོན་དུས་སུ་ལན་བདུན་བདུན་ལ་བྱའོ། །ཡང་རྒྱུན་ཞུགས་འབྲས་
གནས་འདོད་པའི་སྒོམ་སྤང་རྣམ་པ་གསུམ་མམ་རྣམ་པ་བཞིའི་བར་ལས་གྲོལ་བ་དེ་ནི་བཞི་
སྤངས་ན་ཚེ་གཉིས་སམ། གསུམ་སྤངས་ན་ཚེ་གསུམ་དུ་སྔོན་ལྷའམ་མིའི་རྟེན་གང་ལ་བདེན་པ་
མཐོང་བའི་རྟེན་དེའི་རིགས་སུ་སྐྱེ་བ་ལེན་པའོ། །འདོད་པའི་སྒོམ་སྤང་གཅིག་ནས་རྣམ་པ་ལྔའི་
བར་བཅོམ་པ་ནི་རྒྱུན་ཞུགས་འབྲས་གནས་ཁྱད་པ་ཅན་གཞན་ཞིག་ཡིན་ནོ།། །། །
གཉིས་པ་ཕྱིར་འོང་ལ། ཞུགས། གནས་གཉིས། །
དང་པོ་ནི། རྒྱུན་ཞུགས་འབྲས་གནས་ཁྱད་པར་ཅན་དེ་འབྲས་བུ་གཉིས་པ་འདོད་
པར་ལན་ཅིག་ཕྱིར་འོང་ལ་ནི་ཞུགས་པའང་ཡིན་ནོ། །གཉིས་པ་གནས་པ་ནི། འདོད་པའི་
སྒོམ་སྤང་རྣམ་པ་དྲུག་པ་ཟད་པར་གྱུར་པ་དེ་ནི་ལན་ཅིག་ཕྱིར་འོང་བའི་འབྲས་གནས་ཡིན།

ཅིའི་ཕྱིར་ལན་ཅིག་ཕྱིར་འོང་བ་ཞེས་བྱ་ཞེ་ན། ལྷའི་ནང་དུ་ལན་ཅིག་ཕྱིར་འོང་བའི་དོན་
གྱིས་ན་དེ་སྐད་ཅེས་བྱའོ། །ཕྱིར་འོང་ཚེ་གཅིག་བར་ཆད་གཅིག་པ་དེ་གང་ཞེ་ན། ཕྱིར་འོང་
འབྲས་གནས་དེ་ཉིད་འདོད་པའི་སྒོམ་སྤང་གི་ཉེས་པའི་ཆ་བདུན་པ་དང་བརྒྱད་པ་ཟད་པ་ན་
དགྲ་བཅོམ་ཐོབ་པ་ལ་ཚེ་གཅིག་པ་དང་། ཕྱིར་མི་འོང་ཐོབ་པ་ལ་ཉོན་མོངས་གཅིག་གིས་བར་
དུ་ཆོད་པས་ན་བར་ཆད་གཅིག་པ་ཞེས་བྱའོ། །གསུམ་པ་ཕྱིར་མི་འོང་ལ། ཞུགས། གནས་
གཉིས། དང་པོ་ནི། ཕྱིར་འོང་འབྲས་གནས་ཁྱད་པར་ཅན་དེ་འབྲས་བུ་གསུམ་པ་འདོད་
ཁམས་སུ་ཕྱིར་མི་འོང་ལ་ནི་ཞུགས་པའང་ཡིན་ནོ།། །།
གཉིས་པ་གནས་པ་ལ་གཉིས། སྤྱིར་བསྟན། བྱེ་བྲག་ཏུ་བཤད་པའོ། །
དང་པོ་ནི། ཕྱིར་མི་འོང་ཞུགས་པ་དེ་འདོད་ཉོན་དགུ་པ་ཟད་པས་ཕྱིར་མི་འོང་འབྲས་
གནས་ཡིན་ནོ།
གཉིས་པ་བྱེ་བྲག་ཏུ་བཤད་པ་ལ་གསུམ། དབྱེ་བ། སྤེལ་མ་སྒོམ་པ། ལུས་མངོན་
བྱེད་བཤད་པའོ། །དང་པོ་ལ་གཉིས། དངོས་དང་། དོན་གྱི་ཁྱད་པར་རོ། །
དང་པོ་ནི། །ཕྱིར་མི་འོང་ལ་གཟུགས་སུ་ཉེར་འགྲོ་དང་། གཟུགས་མེད་ཉེར་འགྲོ་
གཉིས་ལས། ཕྱིར་མི་འོང་གཟུགས་སུ་ཉེར་འགྲོ་དེ་ནི་ལྔ་ཡོད་དེ། ཚངས་ཆེན་མ་གཏོགས་
པའི་གནས་རིས་བཅུ་དྲུག་གང་རུང་གི་བར་དོར་དགྲ་བཅོམ་ཐོབ་པ་དང་། བར་དོར་འདའ་
བར་མ་ནུས་པ་གང་དུ་སྐྱེས་མ་ཐག་དགྲ་བཅོམ་ཐོབ་པ་དང་། སྐྱེས་ནས་ཅུང་ཟད་ལོན་ནས་འདུ་
བྱེད་པ་སྟེ་ལམ་བསྒོམ་པ་ལ་འབད་རྩོལ་དྲག་པོས་དགྲ་བཅོམ་ཐོབ་པ་དང༌། མི་བརྩོན་ཡང་
ལམ་ངང་གིས་འབྱུང་བས་རེ་ཞིག་ནས་འདུ་བྱེད་པ་སྟེ་འབད་རྩོལ་ཆེན་པོ་མེད་པར་ཡོངས་སུ་
མྱ་ངན་ལས་འདའ་བ་དང་། གང་དུ་སྐྱེས་པའི་རྟེན་དེ་ལ་དགྲ་བཅོམ་ཐོབ་མ་ནུས་ནས་དེ་ལས་
གོང་མ་ཞིག་ཏུ་འཕོ་ནས་མྱ་ངན་ལས་འདའ་བར་བྱེད་པ་རྣམས་ཡོད་པའི་ཕྱིར། བཤད་མ་ཐག་
པའི་གོང་དུ་འཕོ་བ་དེ་ནི་ལྷག་མཐོང་ལ་དགའ་བ་དང་། ཞི་གནས་ལ་དགའ་བའི་རིགས་
གཉིས་ལས། དང་པོ་རྒྱུའི་སྒོ་ནས་བསམ་གཏན་སྤེལ་མ་སྒོམ་པ་ཞིག་ཡིན་ན་འབྲས་བུའི་སྒོ་
ནས་འོག་མིན་མཐར་ཐུག་པར་འགྲོ་ཞིང་། དེར་མྱ་ངན་ལས་འདའ་འོ། །དེ་ལའང་འཕར་
བ་དང་། ཕྱེད་དུ་འཕར་བ་དང་། གནས་ཐམས་ཅད་དུ་འཆི་འཕོ་བ་གསུམ་ཡོད་དེ། དང་པོ་ནི་
མིར། བསམ་གཏན་བཞི་པ་སྤེལ་མ་ཞིག་དང་པོའི་ཉོན་མོངས་ཀྱིས་ཉམས་ནས་ཤི་འཕོས་ཏེ་

ཚངས་རིས་ལ་སོགས་པར་སྐྱེས་ཤིང་། དེར་བསམ་གཏན་བཞི་པ་ཆེན་པོ་བཅོ་ལྔ་སྤེལ་ཏེ་
བསྒོམས་པས་འོག་མིན་དུ་སྐྱེས་ནས་དགྲ་བཅོམ་འཐོབ་པར་བྱེད་པའོ། །གཉིས་པ་ནི་ཚངས་
རིས་ལ་སོགས་པར་སྤེལ་མ་ཆེན་པོ་སྐྱེད་མ་ནུས་པར་ཆུང་འབྲིང་ཙམ་བསྒོམས་པས་མི་ཆེ་
བའམ་མི་གདུང་བར་སྐྱེས་ནས། དེར་སྤེལ་མ་ཆེན་པོ་བསྒོམས་ཤིང་འོག་མིན་དུ་སྐྱེས་ཏེ་དགྲ་
བཅོམ་ཐོབ་པའོ། །གསུམ་པ་ནི་ཚངས་ཆེན་ལས་གཞན་གནས་ཐམས་ཅད་དུ་རིམ་གྱིས་
སྐྱེས་ནས་མཐར་འོག་མིན་དུ་དགྲ་བཅོམ་འཐོབ་པར་བྱེད་པའོ། །གཉིས་པ་ནི་རྒྱུའི་བསམ་
གཏན་སྤེལ་མ་བསྒོམས་པ་ལས་གཞན་ཞི་གནས་ལ་དགའ་བ་སྤེལ་མ་མ་བསྒོམས་པ་ནི་སྲིད་
པའི་རྩེ་མོ་མཐར་ཐུག་པར་འགྲོ་བ་ཡིན་ཏེ། བསམ་གནས་དང་པོ་ནས་བཞི་པའི་གནས་
གཙང་མ་ལྔ་མ་གཏོགས་པ་རྣམས་སུ་རིམ་གྱིས་སོང་སྟེ། དེ་ནས་གཟུགས་མེད་རྣམས་སུ་
སོང་ནས་སྲིད་རྩེར་དགྲ་བཅོམ་འཐོབ་པར་བྱེད་པའོ། །ཡང་ཕྱིར་མི་འོང་དེ་དག་ལས་གཞན་
འདོད་པར་གཟུགས་མེད་ཀྱི་སེམས་ཐོབ་ཅིང་མ་ཉམས་པ་ནི་གཟུགས་མེད་དུ་ཉེ་བར་འགྲོ་བ་
སྟེ། དེ་ལ་བར་སྲིད་མེད་པས་སྐྱེས་འདའ་བ་ནས་གོང་འཕོའི་བར་རྣམ་པ་བཞི་ཡིན་ནོ། །
གཟུགས་དང་གཟུགས་མེད་འགྲོ་བ་ལས་གཞན་པའི་ཕྱིར་མི་འོང་ནི་གང་ལ་ཕྱིར་མི་འོང་ཐོབ་
པའི་ཚེ་འདི་ཉིད་ལ་འདོད་པའི་ཁམས་ཉིད་དུ་མྱ་ངན་ལས་འདའ་བ་ཡིན་ནོ། །
གཉིས་པ་དོན་གྱི་ཁྱད་པར་ནི། བར་དོར་འདའ་བ་དང་། སྐྱེས་འདའ་བ་དང་།
གོང་འཕོ་སྟེ་གསུམ་པོ་རེ་རེ་ལ་ཡང་རྣམ་པ་གསུམ་གསུམ་དུ་ཕྱེ་ནས་གཟུགས་སུ་ཉེར་འགྲོའི་
ཕྱིར་མི་འོང་དགུར་ཡང་བཤད་དོ། །འབྱེད་ཚུལ་ནི་དང་པོ་ལ་ལྕགས་ཀྱི་ཚྭ་ཚྭའི་དཔེས་མྱུར་
བ་དང་། མྱུར་བ་མ་ཡིན་པ་དང་། ཆེས་རིང་མོ་ནས་འདའ་བ་གསུམ་དང་། གཉིས་པ་
ལ་སྐྱེས་མ་ཐག་པ་དང་། འདུ་བྱེད་དང་བཅས་པ་དང་། བྱེད་མིན་དུ་འདའ་བའོ། །གསུམ་
པ་ལ་འཕར་བ། ཕྱེད་འཕར་བ། གནས་ཐམས་ཅད་དུ་འགྲོ་བའོ། །དེ་དག་གི་ཁྱད་པར་
གང་ལས་བཞག་ཅེ་ན། ཕྱིར་མི་འོང་དགུ་པོ་དེ་དག་གི་ཁྱད་པར་རྣམས་ལས་དང་། དབང་
པོ་དང་། ཉོན་མོངས་པའི་བྱེ་བྲག་ལས་བཞག་སྟེ། དང་པོ་གསུམ་མངོན་པར་འགྲུབ་
པའི་ལས་དང་། བར་པ་གསུམ་སྐྱེས་ནས་མྱོང་འགྱུར་གྱི་ལས་དང་། ཕྱི་མ་གསུམ་ལན་
གྲངས་གཞན་ལ་མྱོང་འགྱུར་གྱི་ལས་དང་། དང་པོ་གསུམ་དབང་པོ་རྣོ་བ་དང་། བར་པ་
གསུམ་དབང་པོ་འབྲིང་དང༌། ཐ་མ་གསུམ་དབང་པོ་རྟུལ་བ་དང་། དང་པོ་གསུམ་ཉོན་

མོངས་ཆུང་བ་དང༌། བར་པ་གསུམ་ཉོན་མོངས་འབྲིང་དང༌། ཕྱི་མ་གསུམ་ཉོན་མོངས་
ཆེན་པོའི་བྱེ་བྲག་ལས་བཞག་པའི་ཕྱིར། འོ་ན། ། ལུང་བར་མ་ལས། སྐྱེས་བུ་དམ་
པའི་འགྲོ་བ་བདུན་དུ་བཤད་ན། དེ་དག་གང་ཡིན་ཞེ་ན། དགུ་པོ་དེ་དགེ་བས་གང་དུ་
འཕོ་བ་གསུམ་དུ་མ་ཕྱེ་བར་དམ་པའི་འགྲོ་བ་བདུན་དུ་འདོད་པ་ཡིན་ནོ། །སློབ་པ་ཆགས་
བཅས་དམ་པའི་འགྲོ་བ་མིན་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་ཡོད་དེ། དམ་པ་
དགེ་བ་ལ་འཇུག །དམ་མིན་མི་དགེ་བ་ལ་མི་འཇུག །ཁམས་གོང་དུ་སོན་པ་ཕྱིར་མི་
འོང་བའི་རྒྱུ་མཚན་གསུམ་ཚང་བའི་ཕྱིར་དམ་པའི་འགྲོ་བར་བཤད་ན། སློབ་པ་ཆགས་བཅས་
ལ་རྒྱུ་མཚན་གསུམ་པོ་དེ་མེད་པའི་ཕྱིར། གལ་ཏེ་འདོད་པར་ཚེ་དང་པོ་ལ་བདེན་པ་མཐོང་
ལ། དེ་ཚེ་བརྗེས་ནས་ཕྱིར་མི་འོང་ཐོབ་པ་ལའང་བར་དོར་འདའ་བ་ལ་སོགས་པའི་དབྱེ་བ་
ཡོད་དམ་ཞེ་ན། འདོད་པར་བདེན་པ་མཐོང་ཞིང་ཚེ་ཡོངས་སུ་གྱུར་ནས་ཡང་འདོད་པར་
སྐྱེས་པའི་འཕགས་པ་ཕྱིར་མི་འོང་ཐོབ་པ་ནི་གཟུགས་ལ་སོགས་པའི་ཁམས་གཞན་དུ་ནི་འགྲོ་
བ་མེད་དེ། འདོད་པ་སྡུག་བསྔལ་མང་བས་སྐྱོ་བ་ཤས་ཆེ་བས་ཚེ་དེ་ཉིད་ལ་དགྲ་བཅོམ་
ཐོབ་པའི་ཕྱིར། འདོད་པར་ཚེ་ཡོངས་གྱུར་གྱི་འཕགས་པ་དེ་དང༌། ཁམས་གོང་མ་གཉིས་
པོར་སྐྱེས་པའི་འཕགས་པ་རྣམས་ནི་ཡོངས་སུ་ཉམས་པར་མི་འགྱུར་ཏེ། སྐྱེ་བ་བརྒྱུད་མར་
འཕགས་པའི་ལམ་ལ་འདྲིས་ནས་བརྟན་པར་བྱས་པའི་ཕྱིར། དེ་དག་ནི་དབང་པོ་འཕོ་བའང་
མི་སྟེན་ཏེ། སྐྱེ་བ་དུ་མར་ལམ་གྱིས་དབང་པོ་ཡོངས་སུ་སྨིན་པར་བྱས་པའི་ཕྱིར། །
གཉིས་པ་སྤེལ་མ་བསྒོམ་པ་ནི། སྔར་བསམ་གཏན་སྤེལ་ནས་འོག་མིན་འགྲོ་ཞེས་
བཤད་པས། སྤེལ་ཚུལ་ཇི་ལྟར་ཞེ་ན། སྔར་མ་སྐྱེས་པའི་དང་པོར་ནི་ལམ་སླ་བ་རྣམས་
ཀྱི་མཆོག་བསམ་གཏན་བཞི་པའི་དངོས་གཞི་སྤེལ་བར་བྱེད་དེ། བསམ་གཏན་བཞི་པ་ཟག་
མེད་རྒྱུན་ལྡན་དང་། དེ་ནས་ཟག་བཅས་རྒྱུན་ལྡན། དེ་ནས་ཟག་མེད་རྒྱུན་ལྡན་གསུམ་
སྤེལ་ནས་སྙོམས་པར་འཇུག་ཅིང་། རིམ་གྱིས་དེ་དག་ལ་སྐད་ཅིག་མ་གཉིས་སུ་སྤེལ་བའི་
བར་ནི་སྦྱོར་བ་ཡིན་ལ། གང་གི་ཚེ་ཟག་མེད་སྐད་ཅིག་མ་གཅིག་དང་། ཟག་བཅས་སྐད་
ཅིག་མ་གཅིག །ཡང་ཟག་མེད་སྐད་ཅིག་མ་གཅིག་སྟེ། དེ་ལྟར་སྐད་ཅིག་མ་གསུམ་
བསྲེས་ནས་སྙོམས་པར་འཇུག་ནུས་པས་དེའི་ཚེ་སྤེལ་མའི་དངོས་གཞི་གྲུབ་པ་ཡིན་ཏེ། དེ་
ལ་དང་པོ་གཉིས་ནི་བར་ཆད་མེད་ལམ་དང་། གསུམ་པ་ནི་རྣམ་གྲོལ་ལམ་ལྟ་བུ་ཡིན་པའི་ཕྱིར།

སློབ་དཔོན་ནི། སྐད་ཅིག་མ་སྤེལ་བ་སངས་རྒྱས་མ་གཏོགས་མི་ནུས་པས། རྒྱུན་ལྡན་
གསུམ་ལ་འདོད་རྒུར་འཇུག་ནུས་པས་ན་གྲུབ་པ་ཡིན་ནོ། །རྟེན་ནི་ཐོག་མར་གླིང་གསུམ་གྱི་
མིའི་ནང་དང་། ཕྱིས་གཟུགས་སུའང་སྤེལ་ཞིང་། གོམས་ནས་ཕྱིས་འོག་མ་གསུམ་དང་
ཡང་སྤེལ་ལོ། །དགོས་པ་ནི་གནས་གཙང་མར་སྐྱེ་བར་བྱ་བའི་ཕྱིར་དང༌། མཐོང་བའི་
ཆོས་ལ་བདེ་བར་གནས་པར་བྱ་བའི་ཕྱིར་དང་། ཉོན་མོངས་པས་འཇིགས་ཏེ་རོ་མྱོང་གི་
ཏིང་ངེ་འཛིན་ཐག་བསྲིང་བའི་ཕྱིར་ཡང་བསྒོམ་མོ། །ཡང་ཅིའི་ཕྱིར་གནས་གཙང་མ་ལྔར་
ངེས་ཤེ་ན། རྒྱུ་སྤེལ་མ་བསྒོམ་པ་དེ་ནི་ཟག་མེད་གཉིས་ཀྱི་བར་དུ་ཟག་བཅས་རེ་རེ་སྤེལ་བའི་
རྒྱུན་གཅིག་ལ་ཆུང་ངུ་གསུམ་སྤེལ་དང་། འབྲིང་དྲུག་སྤེལ་དང་། ཆེན་པོ་དགུ་དང་། ཆེས་
ཆེན་པོ་བཅུ་གཉིས་སྤེལ་བ། ཤིན་ཏུ་ཆེས་ཆེན་པོ་བཅོ་ལྔ་སྤེལ་དུ་བསྒོམ་པ་རྣམ་པ་ལྔ་ཡིན་
པའི་ཕྱིར་རིམ་པ་ལྟར་འབྲས་བུ་གནས་གཙང་མའི་སྐྱེ་བའང་མི་ཆེ་བ་ནས་འོག་མིན་གྱི་བར་ལྟ་
ཁོ་ན་ཡིན་ནོ། །
གསུམ་པ་ལུས་མངོན་བྱེད་བཤད་པ་ནི། ཕྱིར་མི་འོང་ལུས་མངོན་བྱེད་གང་ཞེ་ན།
འགོག་པའི་སྙོམས་འཇུག་ཐོབ་པའི་ཕྱིར་མི་འོང་ཡིན་ཏེ། སེམས་མེད་པའི་ལུས་ཀྱིས་
མཚུངས་ལྡན་མཐའ་དག་ཞི་བའི་མྱ་ངན་ལས་འདས་པ་དང་འདྲ་བའི་འགོག་པ་མངོན་སུམ་དུ་
བྱེད་པས་ན་དེར་འདོད་པའི་ཕྱིར། སེམས་མེད་པའི་ལུས་ཀྱིས་འགོག་པའི་སྙོམས་འཇུག་
མངོན་དུ་བྱེད་དེ། སེམས་མེད་པའི་ལུས་ལ་བརྟེན་ནས་འགོག་པའི་སྙོམས་འཇུག་སྐྱེ་བའི་
ཕྱིར། །
བཞི་པ་དགྲ་བཅོམ་ལ། ཞུགས་པ་དང་། གནས་པ་གཉིས།
དང་པོ་ནི། ཕྱིར་མི་འོང་དེ་བསམ་གཏན་དང་པོའི་སྒོམ་སྤང་ཆེན་པོའི་ཆེན་པོ་ནས་སྲིད་
རྩེའི་བར་གྱི་ཉེས་པའི་ཆུ་བརྒྱད་ཟད་པ་ནི་དགུ་བཅོམ་པ་ཉིད་ལ་ཞུགས་པ་ཡིན། དེར་མ་
ཟད་སྲིད་རྩེའི་ཉོན་མོངས་དགུ་པ་སྤོང་བའི་བར་ཆད་མེད་ལམ་ལ་གནས་པ་ཡང་དགྲ་བཅོམ་
ལ་ཞུགས་པ་ཡིན་ནོ། །སྲིད་རྩེའི་དགུ་པའི་བར་ཆད་མེད་ལམ་དེ་ནི་རྡོ་རྗེ་ལྟ་བུའི་ཏིང་ངེ་འཛིན་
ཡིན་ཏེ། བར་ཆད་མེད་ལམ་ཐམས་ཅད་ཀྱི་མཆོག་ཡིན་པས་ཁམས་གསུམ་གྱི་ཕྲ་རྒྱས་ཐམས་
ཅད་འཇོམས་ནུས་པའི་ཕྱིར། དེའང་སྤོང་ནུས་པ་ཡིན་གྱི། དངོས་སུ་སྤོང་བ་ནི་མ་ཡིན་ཏེ།
སྲིད་རྩེའི་ཉོན་མོངས་བརྒྱད་པ་མན་ཆད་སྤངས་ཟིན་པའི་ཕྱིར།། །། །

གཉིས་པ་གནས་པ་ལ་བདུན། དངོས་དང་། ཞར་ལ་སྤང་བྱ་སྤོང་ཚུལ། ཤེས་
པའི་འབྱུང་ཚུལ། དགེ་སྦྱོང་ཚུལ་གྱི་བསྡུ་བ། ཚངས་པའི་འཁོར་ལོ། དགེ་སྦྱོང་ཚུལ་
གྱི་འབྲས་བུ་འཐོབ་ཚུལ། དགྲ་བཅོམ་གྱི་དབྱེ་བའོ། །
དང་པོ་ནི། དགྲ་བཅོམ་ཞུགས་པ་དེས་སྲིད་རྩེའི་སྒོམ་སྤང་ཆུང་ངུའི་ཆུང་ངུ་དེ་རྡོར་
ཏིང་གིས་ཟད་པའི་ཐོབ་པ་དང༌། དེ་ཟད་པ་ཤེས་པའི་རྣམ་གྲོལ་ལམ་སྐྱེས་པ་དེའི་ཚེ་
འཕགས་པ་དེ་ལ་མི་སློབ་པ་ཞེས་བྱ་སྟེ། འབྲས་བུ་མ་ཐོབ་པ་ཐོབ་པར་བྱ་བའི་ཕྱིར་སློབ་མི་
དགོས་པའི་ཕྱིར་དང་། དགྲ་བཅོམ་པ་ཞེས་ཀྱང་བྱ་སྟེ། རང་དོན་རྫོགས་ནས་གཞན་
དོན་བྱེད་པ་དང་། སོ་སྐྱེ་དང་སློབ་པ་ཐམས་ཅད་ཀྱིས་མཆོད་པར་འོས་པའི་ཕྱིར།། །།
གཉིས་པ་ཞར་ལ་སྤང་བྱ་སྤོང་ཚུལ་ལ་གསུམ། ལམ་གང་གིས་ས་གང་གི་སྤང་བྱ་སྤོང་།
ས་གང་གིས་ས་གང་གི་སྤང་བྱ་སྤོང་། ཞར་ལ་འཇིག་རྟེན་པའི་ལམ་གྱིས་དམིགས་རྣམ་མོ། །
དང་པོ་ནི། འཕགས་པ་དག་ས་དང་ས་ལས་འདོད་ཆགས་དང་བྲལ་ན་གཉེན་པོ་
གང་གིས་ས་གང་ལས་འདོད་ཆགས་དང་བྲལ་ཞེ་ན། འདི་ལྟར་བསྒོམ་པའི་ལམ་ནི་འཇིག་
རྟེན་དང་དེ་ལས་འདས་པ་གཉིས་ལས། འཇིག་རྟེན་ལས་འདས་པའི་ལམ་དེ་ཉིད་ཀྱིས་
སྲིད་རྩེ་ལས་འདོད་ཆགས་དང་བྲལ་བར་འགྱུར་གྱི། འཇིག་རྟེན་པས་ནི་མ་ཡིན་ཏེ། གོང་
ས་མེད་ཅིང་རང་ས་སྲེད་པ་རྒྱས་པ་དང་། འོག་ས་དམན་པའི་ཕྱིར། སྲིད་རྩེ་ལས་གཞན་
པའི་ས་བརྒྱད་པོ་ཐམས་ཅད་ལས་ནི་འཇིག་རྟེན་དང་དེ་ལས་འདས་པ་རྣམ་པ་གཉིས་ཀྱིས་
འདོད་ཆགས་དང་བྲལ་བར་འགྱུར་ཏེ། འཇིག་རྟེན་ས་གོང་མའི་ཉེར་བསྡོགས་ཀྱི་ས་དང་།
འདས་ལམ་བདེན་པའི་རྣམ་པ་ཅན་གྱི་སྒོ་ནས་སོ། །འོ་ན། སོ་སྐྱེ་དང་འཕགས་པའི་
འཇིག་རྟེན་པའི་བྲལ་ཐོབ་ལ་ཁྱད་པར་ཅི་ཡོད་ཅེ་ན། འཇིག་རྟེན་པ་ཡིས་ས་བརྒྱད་པོ་ཅི་
རིགས་པར་འདོད་ཆགས་དང་བྲལ་བའི་འཕགས་པ་ལ་བྲལ་བའི་ཐོབ་པ་ཟག་བཅས་ཟག་མེད་
རྣམ་པ་གཉིས་སྐྱེ་བས་སྤངས་པ་བརྟན་ལ། སོ་སྐྱེ་ལ་ནི་ཟག་བཅས་ཁོ་ན་ལས་མི་སྐྱེ་བས་
མི་བརྟན་ནོ། །སྡེ་པ་ཁ་ཅིག་ན་རེ། འཇིག་རྟེན་ལས་འདས་པའི་ལམ་གྱིས་ཀྱང་བྲལ་
ཐོབ་ཟག་བཅས་ཟག་མེད་གཉིས་ཀ་སྐྱེ་སྟེ། དེ་ལྟར་མིན་ན་ཕྱིར་མི་འོང་དབང་རྟུལ་འདས་
པའི་ལམ་གྱིས་ཅི་ཡང་མེད་པའི་བར་ལས་འདོད་ཆགས་དང་བྲལ་བ་ཞིག་དབང་པོ་སྦྱངས་ཏེ་
རྣོན་པོར་འཕོས་པ་ན་ནམ་མཁའ་མཐའ་ཡས་ལ་སོགས་ཀྱི་ཉོན་མོངས་པ་ལྡན་པར་འགྱུར་ཏེ།

སྔར་རྟུལ་པོའི་བྲལ་ཐོབ་ཟག་མེད་བཏང་བའི་ཕྱིར་དང་། ཟག་བཅས་མེད་པའི་ཕྱིར། འདོད་མི་
ནུས་ཏེ། དེ་འདྲའི་འཕགས་པ་བྲལ་ཐོབ་ཟག་མེད་བཏང་བ་ལ་ཉོན་མོངས་པ་མི་ལྡན་པར་
མཐོང་བའི་ཕྱིར་ན་འཇིག་རྟེན་པའི་བྲལ་ཐོབ་ཡོད་དོ་ཞེས་ཟེར་རོ། །འདི་ནི་མ་ངེས་ཏེ། འདས་
ལམ་གྱིས་སྲིད་རྩེའི་ཉོན་མོངས་པ་དགུའི་ཕྱེད་དེ་བརྒྱད་པ་མན་ཆད་ཅི་རིགས་ལས་རྣམ་པར་
གྲོལ་བའི་དབང་ཚུལ་ཞིག་རྣོན་པོར་འཕོས་པ་ན་དེ་ལ་བྲལ་ཐོབ་ཟག་བཅས་ནི་དེའི་གཉེན་པོ་
མ་ཡིན་པས་མི་སྲིད་པའི་ཕྱིར་དང་། ཟག་མེད་བཏང་བ་སྟེ་བྲལ་ཐོབ་གཉིས་ཀ་མེད་ཀྱང་
དེའི་ཉོན་མོངས་པ་མི་ལྡན་པར་ཁྱེད་རང་གིའང་འདོད་པ་བཞིན་དང་། དེར་མ་ཟད་སོ་སྐྱེ་
འདོད་པ་ལས་གྲོལ་བའི་བྲལ་ཐོབ་ཅན་བསམ་གཏན་དང་པོ་པ་དེ་གོང་བསམ་གཏན་གཉིས་པ་
ལ་སོགས་པ་དག་ཏུ་སྐྱེས་པ་ན་འདོད་པའི་བྲལ་ཐོབ་ས་འཕོས་པས་བཏང་ཡང་འདོད་པའི་ཉོན་
མོངས་མི་ལྡན་པ་བཞིན་ནོ། །
གཉིས་པས་གང་གིས་ས་གང་གི་སྤང་བྱ་སྤོང་བ་ནི། འོ་ན། ས་གང་གིས་ས་གང་
ལས་འདོད་ཆགས་དང་བྲལ་ཞེ་ན། ཟག་མེད་ཀྱི་ངོ་བོར་སྐྱེས་པའི་བསམ་གཏན་དང་པོའི་
ཉེར་བསྡོགས་མི་ལྕོགས་མེད་པ་ཡིས་ནི་རང་ས། གོང་ས། འོག་ས་སྟེ་ས་དགུ་པོ་ཐམས་ཅད་
ལས་ནི་འདོད་ཆགས་དང་འབྲལ་བར་ནུས་ཏེ། ཟག་མེད་ཀྱི་ཉེར་བསྡོགས་སྲིད་པའི་གཉེན་པོ་
ཡིན་པའི་ཕྱིར། འོ་ན། ཉེར་བསྡོགས་ཀྱིས་འོག་ས་ལས་འདོད་ཆགས་དང་འབྲལ་ན་
རྣམ་གྲོལ་ལམ་ཐ་མ་དེ་ཉེར་བསྡོགས་ཀྱི་ངོ་བོར་སྐྱེའམ། འོན་ཏེ་དངོས་གཞིའི་ངོ་བོར་སྐྱེ་ཞེ་
ན། འདོད་པ་དང༌། བསམ་གཏན་དང་པོ་དང༌། གཉིས་པ་སྟེ་ས་གསུམ་གྱི་ཉོན་
མོངས་ལས་ཉེར་བསྡོགས་ཀྱིས་རྒྱལ་བ་ལ་ནི་གང་ཟག་དེ་དབང་རྣོན་ཡིན་ན་བསམ་གཏན་གྱི་
དངོས་གཞི་ལས་རྣམ་གྲོལ་ལམ་ཐ་མ་སྐྱེས་ཏེ་ཉེར་བསྡོགས་ཀྱི་ཚོར་བ་བཏང་སྙོམས་དེ་དངོས་
གཞིའི་ཡིད་བདེ་དང་། བདེ་བར་སྤོ་ནུས་པའི་ཕྱིར་དང་། ཉེར་བསྡོགས་ལ་དགའ་བ་
ཆུང་བའི་ཕྱིར། འོན་ཏེ་རྟུལ་པོ་ཡིན་ན་ཉེར་བསྡོགས་ལས་མཐའི་རྣམ་གྲོལ་གྱི་ལམ་སྐྱེའི།
དངོས་གཞི་ལས་ནི་མ་ཡིན་ནོ། །ས་གསུམ་གྱི་གོང་མ་གསུམ་པ་སོགས་ལས་འདོད་ཆགས་
དང་འབྲལ་བར་བྱེད་པ་བཞི་པ་ཡན་ཆོད་ཀྱིས་ནི་ཉེར་བསྡོགས་ལས་རྣམ་གྲོལ་ལམ་ཐ་མ་སྐྱེ་བ་
མིན་གྱི། ས་དེ་དག་གི་དངོས་གཞི་ལས་སྐྱེས་ཏེ་ཚོར་བ་བཏང་སྙོམས་སུ་གཅིག་པས་རྩོལ་བ་ལ་
མ་ལྟོས་པར་དངོས་གཞི་སྐྱེ་བའི་ཕྱིར། གཞན་འཕགས་པ་སྟེ་ཟག་མེད་ཀྱི་དངོས་གཞི་བདུན།

ཁྱད་པར་ཅན་དང་བཅས་པ་བརྒྱད་ཀྱི་ས་ནི་རང་ས་དང་གོང་སའི་ཉོན་མོངས་ལས་རྒྱལ་བར་
འགྱུར་གྱི། འོག་ས་ལས་ནི་མ་ཡིན་ཏེ། ཉེར་བསྡོགས་ཁོ་ནས་རྒྱལ་ཟིན་པའི་ཕྱིར། །
གསུམ་པ་ཞར་ལ་འཇིག་རྟེན་པའི་ལམ་གྱི་དམིགས་རྣམ་ནི། འཇིག་རྟེན་ལས་འདས་
པའི་ལམ་བདེན་པའི་དམིགས་རྣམ་ཅན་ཡིན་ན། འཇིག་རྟེན་པའི་ཇི་ལྟར་ཞེ་ན། འཇིག་
རྟེན་པའི་རྣམ་གྲོལ་ལམ་དང༌། བར་ཆད་མེད་ལམ་དག་ནི་གོ་རིམ་བཞིན་དུ་གོང་ས་ནི་ཞི་བ་
དང༌། སོགས་པས་གཟུང་བ་གྱ་ནོམ་པ་དང༌། ངེས་པར་འབྱུང་བའི་རྣམ་པ་ཅན་དང་། འོག་ས་
ནི་གོང་སར་ལྟོས་ནས་འདུ་བྱེད་ཆེན་པོས་བསྒྲུབ་པར་བྱ་བ་ཡིན་པས་རགས་པ་དང་། སོགས་
པས་ཐ་བ་ངན་པ་དང་། རྩིག་པ་སྡུག་པོའི་རྣམ་པ་ཅན་ཡིན་ལ། དམིགས་པའང་རྣམ་གྲོལ་
ནི་གང་ས་དང་། བར་ཆད་མེད་ལམ་ནི་འོག་མའི་སྤྱོད་ཡུལ་ཅན་ཡིན་ནོ། །
གསུམ་པ་ཤེས་པའི་འབྱུང་ཚུལ་ནི། ཟད་པ་ཤེས་པའི་མཇུག་ཐོག་ཏུ་ཤེས་པ་གང་སྐྱེ་
ཞེ་ན། གལ་ཏེ་དགྲ་བཅོམ་དབང་རྣོན་མི་གཡོ་བའི་ཆོས་ཅན་ཞིག་ཡིན་ན་ནི་མི་ཉམས་པས་
ཟད་པ་ཤེས་པ་ལས་མི་སྐྱེ་བའི་བློ་གྲོས་ཏེ་ཤེས་པ་སྐྱེ་ལ། གལ་ཏེ་མི་གཡོ་བའི་ཆོས་ཅན་མིན་
ན་ནི་ཟད་པ་ཤེས་པ་ལས་དེའི་རྒྱུན་ནམ། ཡང་ན་མི་སློབ་པའི་ཡང་དག་པའི་ལྟ་བ་སྐྱེའོ། །ཡང་
དག་པའི་ལྟ་བ་དེ་མི་གཡོ་བ་ལ་མི་སྐྱེའམ་ཞེ་ན། དེ་ནི་དགྲ་བཅོམ་པ་ཐམས་ཅད་ལ་སྐྱེར་རུང་
བའི་ཕྱིར་མི་སྐྱེ་བ་ཤེས་པའི་རྗེས་སུ་སྐྱེའོ། །
བཞི་པ་དགེ་སྦྱོང་ཚུལ་གྱི་བསྡུ་བ་ནི། དགེ་སྦྱོང་གི་ཚུལ་གྱི་འབྲས་བུ་བཞི་ཞེས་བརྗོད་ན།
དགེ་སྦྱོང་ནི་གང་། ཚུལ་ནི་གང་། འབྲས་བུ་ནི་གང་ཞེ་ན། དེ་ལ་དགེ་སྦྱོང་ནི་ཉོན་མོངས་པ་
ཅི་རིགས་པ་གཏན་དུ་ཞི་བའི་རྒྱུད་དེ་འཕགས་པའི་གང་ཟག་ཡིན་ལ། དེའི་ཚུལ་ལམ་ཐབས་ནི་
དངོས་སུ་འཐོབ་བྱེད་དྲི་མ་མེད་པའི་བར་ཆད་མེད་ལམ་ཡིན་ཏེ། དེས་ཉོན་མོངས་པ་དངོས་
སུ་ཞི་བར་བྱས་པའི་སྒོ་ནས་དགེ་སྦྱོང་དུ་འགྱུར་བའི་ཕྱིར། ཚུལ་དེའི་འབྲས་བུ་ནི་རྣམ་གྲོལ་
འདུས་བྱས་དང་། སྤང་བྱ་ལས་བྲལ་བ་འདུས་མ་བྱས་སོ། །དེ་དག་རྒྱས་པར་ཕྱེ་ན་རེ་
རེའང་བརྒྱད་ཅུ་རྩ་དགུའོ། །གང་ཞེ་ན། གོང་འོག་གི་མཐོང་སྤང་རིས་བརྒྱད། ས་
དགུའི་སྒོམ་སྤང་དགུ་དགུ་བརྒྱད་ཅུ་རྩ་གཅིག་སྟེ་སྤང་བྱ་བརྒྱད་ཅུ་རྩ་དགུ་པོ་སྤོང་བྱེད་བར་ཆད་
མེད་ལམ་བརྒྱད་ཅུ་རྩ་དགུ་ནི་ཚུལ་ཡིན་ལ། ཚུལ་གྱི་འབྲས་བུ་ནི་འདུས་བྱས་རྣམ་གྲོལ་ལམ་
བརྒྱད་ཅུ་རྩ་དགུ་དང་། སྤང་བྱ་དེ་དག་ཟད་པའི་འགོག་པ་བརྒྱད་ཅུ་རྩ་དགུ་པོ་རྣམས་དང་

བཅས་པ་ཡིན་ནོ། །དེ་ལྟར་འབྲས་བུ་རྣམ་པ་མང་པོ་ཡོད་ན། འབྲས་བུ་བཞིར་ཇི་ལྟར་
བཞག་ཅེ་ན། སྐྱོན་མེད་དེ། འབྲས་བུ་བཞིར་རྣམ་པར་བཞག་པ་ནི་གནས་སྐབས་གང་
ལ་རྒྱུ་མཚན་ལྟ་དག་ནི་སྲིད་པ་ལ་དགོངས་པའི་ཕྱིར། རྒྱུ་མཚན་ལྔ་གང་ཞེ་ན། འབྲས་
བུའི་སྔོན་དུ་ཞུགས་པའི་ལམ་བཏང་བ་དང་། གཞན་འབྲས་བུ་ལ་གནས་པ་ཐོབ་པ་དང༌།
སྤང་བྱ་ཟད་པ་རྣམས་བསྡོམས་པའི་ཐོབ་པ་གཅིག་རྙེད་པ་དང༌། སྡུག་བསྔལ་ལ་སོགས་པ་
ལ་ཆོས་ཤེས་པ་བཞི་དང་། རྗེས་སུ་ཤེས་པ་བཞི་སྟེ་ཤེས་པ་བརྒྱད་ཚན་ཅིག་ཅར་དུ་ཐོབ་པ་
སྟེ་ལྡན་པ་དང་། མི་རྟག་སོགས་ཡེ་ཤེས་ཀྱི་རྣམ་པ་བཅུ་དྲུག་ཚང་བར་ཐོབ་པའོ། །དེ་ལྟར་
ན་མཐོང་ལམ་སྐད་ཅིག་བཅོ་ལྔ་མན་ཆད་ཞུགས་པ་དང་པོ་ལ་ནི་རྒྱུ་ལྔ་ག་མེད་པའི་ཕྱིར་དང༌།
ཞུགས་པ་ཕྱི་མ་གསུམ་ལ་རྒྱུ་མཚན་ཕྱི་མ་གཉིས་ཡོད་ཀྱང་སྔ་མ་གསུམ་མེད་པའི་ཕྱིར་འབྲས་
བུར་མ་བཤད་དོ། །གལ་ཏེ་ཟག་མེད་བར་ཆད་མེད་ལམ་ཁོ་ན་དགེ་སྦྱོང་གི་ཚུལ་གྱི་འབྲས་
བུ་ཡིན་ན་ཆགས་བྲལ་སྔོན་འགྲོས་འཇིག་རྟེན་པའི་ལམ་གྱིས་ཕྱིར་འོང་དང་། ཕྱིར་མི་འོང་
ཐོབ་པ་དེ་དག་ཇི་ལྟར་དགེ་སྦྱོང་གི་ཚུལ་གྱི་འབྲས་བུ་ཡིན་ཞེ་ན། སྐྱོན་མེད་དེ། འབྲས་
བུ་དེ་གཉིས་ནི་འཇིག་རྟེན་པ་ཡི་ལམ་ཁོ་ནས་ཐོབ་པ་ནི་མེད་དེ། འདས་ལམ་གྱིས་ཀྱང་ཐོབ་
པར་བྱ་དགོས་པའི་ཕྱིར། ཇི་ལྟར་ཞེ་ན། བྲལ་འབྲས་ཟག་བཅས་དང་ནི་ཕྱིས་ཟག་མེད་
མཐོང་ལམ་གྱི་བྲལ་ཐོབ་གཅིག་ཏུ་བསྲེས་པས་ཐོབ་པའི་ཕྱིར་ཏེ། མཐོང་ལམ་མ་ཐོབ་པར་
འབྲས་གནས་དེ་དག་གི་མིང་མི་འཐོབ་པའི་ཕྱིར་དང་། འབྲས་བུ་བར་པ་གཉིས་ཀྱིས་བསྡུས་
པའི་ཟག་མེད་ཀྱི་ཐོབ་པ་གཅིག་འཛིན་པའི་ཕྱིར། དེའང་ཟག་བཅས་ཀྱི་བྲལ་ཐོབ་འབྲས་
གནས་ཀྱི་སྐབས་སུ་བསྡོམས་ནས་ཟག་མེད་ཀྱི་ངོ་བོར་འཛིན་པ་ཡིན་ནོ། །་
ལྔ་པ་ཚངས་པའི་འཁོར་ལོ་ནི། དགེ་སྦྱོང་གི་ཚུལ་དུ་བཤད་པའི་ཟག་མེད་བར་ཆད་
མེད་ལམ་དེ་ཉིད་ལ་ཚངས་པའི་ཚུལ་ཞེས་ཀྱང་བྱ་སྟེ། ཉོན་མོངས་པ་སྤངས་པ་ནི་ཚངས་པ་
ཡིན་ལ། དེ་འཐོབ་བྱེད་ཀྱི་ཚུལ་ལམ་ཐབས་ཡིན་པའི་ཕྱིར། ཡང་དེ་ཉིད་ལ་ཚངས་པའི་
འཁོར་ལོ་ཞེས་ཀྱང་བྱ་སྟེ། ཚངས་པ་ནི་བཅོམ་ལྡན་འདས་ཡིན་ལ། དེས་དེ་དག་འཁོར་
ལོ་དང་འདྲ་བར་གདུལ་བྱའི་རྒྱུད་ལ་བསྐོར་བའི་ཕྱིར་རོ། །དེའི་ནང་ནས་ཆོས་ཀྱི་འཁོར་ལོ་
ནི་མཐོང་བའི་ལམ་ཡིན་ནོ། །ཅིའི་ཕྱིར་དེ་ལ་ཆོས་ཀྱི་འཁོར་ལོ་ཞེས་བྱ་ཞེ་ན། འཁོར་ལོ་
རིན་པོ་ཆེ་དང་ཆོས་མཐུན་པའི་ཕྱིར་ཏེ། འཁོར་ལོ་རིན་པོ་ཆེ་དེ་མྱུར་བར་འགྲོ་བ་དང་། སོགས་

པས་ཡུལ་གཞན་དོར་ནས་གཞན་དུ་འཇུག་པ་དང་། མ་རྒྱལ་བ་ལས་རྒྱལ་བར་བྱེད་པ་དང་།
རྒྱལ་བ་རྣམས་རྣལ་དུ་འགོད་པ་དང་། ས་མཐོ་བར་འཕར་བ་དང་། དམའ་བར་འབབས་
པར་བྱེད་པ་དེ་བཞིན་དུ། མཐོང་ལམ་སྐད་ཅིག་བཅོ་ལྔ་པོ་མྱུར་དུ་འགྲོ་བ་དང་། ཤེས་
བཟོད་དེ་བདེན་པའི་དམིགས་པ་སྔ་མ་དོར་ནས་ཕྱི་མར་འཇུག་པ་དང་། བར་ཆད་མེད་ལམ་
གྱིས་མཐོང་སྤང་མ་རྒྱལ་བ་ལས་རྒྱལ་བར་བྱེད་པ་དང༌། རྣམ་གྲོལ་ལམ་གྱིས་བྲལ་ཐོབ་
འཛིན་པས་རྒྱལ་བ་རྣལ་དུ་འགོད་པ་དང༌། ཁམས་གོང་མའི་བདེན་པ་ལ་འཕར་བ་དང་།
འདོད་པའི་བདེན་པ་ལ་འབབས་པའི་ཕྱིར། བཙུན་པ་དབྱངས་སྒྲོགས་ན་རེ། མཐོང་
ལམ་འཕགས་ལམ་ཡན་ལག་བརྒྱད་ནི་འཁོར་ལོའི་རྩིབས་དང་། སོགས་ཀྱིས་ལྟེ་བ་དང་མུ་
ཁྱུད་དང་འདྲ་བའི་ཕྱིར་ཆོས་ཀྱི་འཁོར་ལོ་ཡིན་ནོ། །དེ་ལ་ཤེས་རབ་ཀྱི་བསླབ་པ་ཡང་དག་
པའི་ལྟ་བ་དང་། རྟོགས་པ་དང་། རྩོལ་བ་དང་། དྲན་པ་རྣམས་ནི་རྩིབས་ལྟ་བུ་ཡིན་
ཏེ། ཕན་ཚུན་འཇུག་པས་སམ་མཐོང་སྤང་གཅོད་པའི་ཕྱིར། ཏིང་ངེ་འཛིན་ནི་མུ་ཁྱུད་འདྲ་
སྟེ། དེས་དམིགས་པ་ལ་སེམས་སྡུད་པའི་ཕྱིར། ཚུལ་ཁྲིམས་ཀྱི་བསླབ་པ་དག་དང་།
ལས་ཀྱི་མཐའ་དང་། འཚོ་བ་གསུམ་ནི་ལྟེ་བ་དང་འདྲ་སྟེ། ཏིང་ངེ་འཛིན་དང་ཤེས་རབ་
སྐྱེ་བའི་རྟེན་བྱེད་པའི་ཕྱིར་རོ་ཞེས་ཟེར་རོ། །
དྲུག་པ་དགེ་སྦྱོང་ཚུལ་གྱི་འབྲས་བུ་འཐོབ་ཚུལ་ནི། འོ་ན། ཁམས་གང་དུ་དགེ་
སྦྱོང་གིས་ཚུལ་གྱི་འབྲས་བུ་གང་འཐོབ་ཅེ་ན། འདོད་པར་ནི་འབྲས་བུ་དང་པོ་གསུམ་འཐོབ་ལ།
ཐ་མ་དགྲ་བཅོམ་པ་ནི་ཁམས་གསུམ་ཆར་དུ་འཐོབ་པའོ། །འོ་ན། རྒྱུན་ཞུགས་ཀྱི་འབྲས་བུ་
དང༌། ཕྱིར་འོང་གི་འབྲས་བུ་དང་། མཐར་གྱིས་པའི་ཕྱིར་མི་འོང་གི་འབྲས་བུ་འདོད་པའི་
རྟེན་ལ་འཐོབ་མོད། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་ཁམས་གོང་མའི་
རྟེན་ལ་མི་འཐོབ་པའི་རྒྱུ་མཚན་གང་ཞེ་ན། དེའི་རྒྱུ་མཚན་ཡོད་དེ། ཁམས་གོང་མ་
གཉིས་ན་མཐོང་ལམ་ཡོད་ན་ཆགས་བྲལ་སྔོན་འགྲོས་སྐད་ཅིག་མ་བཅུ་དྲུག་པའི་ཚེ་ཕྱིར་མི་
འོང་འཐོབ་ཏུ་རུང་བ་ལས། དེ་སྐྱེ་བ་མེད་པའི་ཕྱིར་ཏེ། ཁམས་གོང་མ་སྙོམས་བདེར་
ཆགས་ཤིང་། སྡུག་བསྔལ་གྱི་ཚོར་བ་མེད་པས་མི་སྐྱོ་ལ། སྐྱོ་བ་མེད་པར་འཕགས་ལམ་
མི་སྐྱེ་བའི་ཕྱིར། བཅུ་ཚན་བཅུའི་ལུང་ལས་ཀྱང་བར་མ་དོར་མྱ་ངན་ལས་འདའ་བ་ནས་
གོང་འཕོའི་བར་གང་ཟག་ལྔ་ནི་འདིར་རྩོམ་ཞིང༌། དེར་མཐར་ཕྱིན་པར་འགྱུར་རོ་ཞེས་

འབྱུང་སྟེ། དེ་ལ་འདིར་ཞེས་བྱ་བ་ནི་འདོད་པའི་ཁམས་ཡིན་ཞིང་། དེར་ཞེས་བྱ་བ་ནི་
ཁམས་གོང་མ་ཡིན་ལ། རྩོམ་པ་ནི་མཐོང་ལམ་གྱི་མགོ་འཛུགས་པ་ཡིན་པའི་ཕྱིར་རོ།། །། །
བདུན་པ་དགྲ་བཅོམ་གྱི་དབྱེ་བ་ལ་བཞི། དངོས་དང་། ཆོས་ཀྱི་ཁྱད་པར། ཉམས་
པའི་དབྱེ་བ། དབང་པོའི་འཕོ་ཚུལ་བྱེ་བྲག་ཏུ་བཤད་པའོ། །
དང་པོ་ནི། གལ་ཏེ་མི་གཡོའི་ཟད་ཤེས་ལས། །ཞེས་པའི་དགྲ་བཅོམ་པ་ལ་དབྱེ་བ་
ཡོད་དམ་ཞེ་ན། ཉན་ཐོས་དགུ་བཅོམ་པ་ནི་དྲུག་ཏུ་འདོད་དེ། རྐྱེན་ཆུང་ངུས་ཀྱང་རྟོགས་པ་
ལས་ཡོངས་སུ་ཉམས་པའི་ཆོས་ཅན་དང༌། ཉམས་པར་དོགས་པས་འཆི་བར་སེམས་པའི་
ཆོས་ཅན་དང་། ཉམས་པར་དོགས་པས་རྗེས་སུ་བསྲུང་བའི་ཆོས་ཅན་དང་། རྐྱེན་ཆུང་
དུས་རྟོགས་པ་ལས་མི་བསྐྱོད་པའི་ཆོས་ཅན་དང་། དབང་པོ་འཕོས་ཏེ་མི་གཡོ་བ་རྟོགས་
པའི་སྐལ་པ་ཅན་དང་། དབང་པོ་རྣོ་བས་རྟོགས་པ་ལས་ཉམས་མི་སྲིད་པས་མི་གཡོ་བ་
རྣམས་སོ། །དྲུག་པོ་དེ་དག་ལས་དང་པོ་ལྟ་ནི་དབང་པོ་རྟུལ་པོ་དད་པས་མོས་པ་ལས་སྐྱེས་
པ་ཡིན་ལ། ལྔ་པོ་དེ་དག་གི་སེམས་ཀྱི་རྣམ་པར་གྲོལ་བ་དང་། ཏིང་ངེ་འཛིན་མངོན་དུ་
འགྱུར་བ་མཐུན་རྐྱེན་ཡོ་བྱད་དང༌། ནད་མེད་པ་དང་། ཡུལ་གྱི་ཁྱད་པར་ལ་སོགས་པ་
དུས་ལ་ངེས་པར་ལྟོས་པའི་ཕྱིར་དུས་དང་སྦྱོར་བ་ཞེས་བྱའོ། །དྲུག་པ་མི་གཡོ་བའི་ཆོས་
ཅན་ནི་རྟོགས་པ་ལས་ཉོན་མོངས་ཀྱིས་མི་ཉམས་ཤིང་མི་གཡོ་བ་དེ་ཉིད་ཀྱི་ཕྱིར། དེ་ནི་
མཐུན་རྐྱེན་དང་འགལ་རྐྱེན་ཡོད་མེད་ལ་མི་ལྟོས་པར། ཏིང་ངེ་འཛིན་འདོད་རྒུར་འབྱུང་བས་
དུས་དང་མི་སྦྱོར་བའི་རྣམ་པར་གྲོལ་བ་ཞེས་བྱའོ། །དེ་ནི་དབང་པོ་རྣོན་པོ་མཐོང་བས་ཐོབ་
པའི་རྒྱུ་ལས་བྱུང་བ་ཡིན་ཏེ། འབྲས་བུ་རྒྱུ་ལ་མི་འཁྲུལ་བའི་ཕྱིར། དེ་
གཉིས་པ་ཆོས་ཀྱི་ཁྱད་པར་ནི། དགྲ་བཅོམ་པ་དེ་དག་དང་པོ་ནས་དེའི་རིགས་ཅན་
ཡིན་ནམ། ཕྱིས་དགྲ་བཅོམ་པ་ཐོབ་པའི་ཚེ་ན་དེའི་རིགས་སུ་འགྱུར་བ་ཡིན་ཞེ་ན། ཁ་ཅིག་
ནི་དང་པོ་ནས་ཡོངས་སུ་ཉམས་པ་ལ་སོགས་པ་དེའི་རིགས་སུ་ངེས་པའང་ཡོད་ལ། ཁ་ཅིག་ནི་
རིགས་སམ་དབང་པོ་སྦྱངས་པ་ལས་གྱུར་པའང་ཡོད་དེ། ཡོངས་སུ་ཉམས་པའི་ཆོས་ཅན་གྱི་
རིགས་དབང་པོ་སྦྱངས་པས་འཆི་བ་སེམས་པའི་ཆོས་ཅན་དུ་གྱུར་པ་ལ་སོགས་པ་བཞིན་ནོ། །
གལ་ཏེ་འདི་དག་ཐམས་ཅད་རང་གི་འབྲས་བུ་དང་རིགས་ལས་ཉམས་པར་འགྱུར་རམ་ཞེ་ན།
བར་པ་བཞི་ནི་རང་རང་གི་རིགས་ལས་ཉམས་ཏེ་དམའ་བར་ལྷུང་བའི་ཕྱིར། ཡོངས་སུ་ཉམས་

པའི་ཆོས་ཅན་ནི་རིགས་ལས་ཉམས་པ་མི་སྲིད་དེ། དེ་ལས་དམན་པའི་རིགས་མེད་པའི་ཕྱིར།
མི་གཡོ་བའི་ཆོས་ཅན་དེ་རིགས་ལས་ཉམས་པ་མི་སྲིད་དེ། དབང་པོ་རྣོ་བས་ཉོན་མོངས་མི་
སྐྱེ་བའི་ཕྱིར། དང་པོ་ལྟ་འབྲས་བུ་ལས་ཉམས་པར་འགྱུར་ཏེ། དབང་པོ་རྟུལ་བས་ཉོན་
མོངས་སླར་ཡང་སྐྱེ་བའི་ཕྱིར། མི་གཡོ་བའི་ཆོས་ཅན་ནི་དེ་མ་ཡིན་ཏེ། དབང་པོ་རྣོ་བས་
ཉོན་མོངས་མི་སྐྱེ་བའི་ཕྱིར། འོན་ཀྱང་དང་པོ་ནས་རིགས་ངེས་པ་ལས་ནི་ཐམས་ཅད་ཀྱང་
ཉམས་པ་མ་ཡིན་ཏེ། སློབ་པ་དང་མི་སློབ་པའི་ལམ་གཉིས་ཀྱིས་བརྟན་པར་བྱས་པའི་ཕྱིར་
ཏེ། སློབ་པའི་ཚེའང་དེའི་རིགས་སུ་ངེས་པའི་ཕྱིར། འབྲས་བུ་དང་པོ་རྒྱུན་ཞུགས་ལས་
ཉམས་པ་མི་སྲིད་དེ། དེ་མཐོང་སྤང་སྤངས་པའི་འབྲས་བུ་ཡིན་ལ། མཐོང་སྤང་སྤངས་
པ་ཕྱིར་མི་ལྡོག་པའི་ཕྱིར། འབྲས་བུ་དང་པོ་ཆགས་བྲལ་སྔོན་སོང་གི་ཕྱིར་འོང་དང་ཕྱིར་མི་
འོང་གི་འབྲས་བུ་ལས་ཉམས་པ་མི་སྲིད་དེ། དེ་འཇིག་རྟེན་པ་དང་འཇིག་རྟེན་ལས་འདས་
པའི་ལམ་གཉིས་ཀྱིས་བརྟན་པར་བྱས་པའི་ཕྱིར། འོ་ན། རིགས་དྲུག་པོ་དེ་དགྲ་བཅོམ་
པ་ཁོ་ན་ལ་ལྡན་ནམ་ཞེ་ན། འཕགས་པ་སློབ་པ་དང་འཕགས་མིན་སོ་སོ་སྐྱེ་བོ་རྣམས་ཀྱང་
ཡོངས་སུ་ཉམས་པ་ལ་སོགས་པའི་རིགས་དྲུག་དང་ལྡན་ཏེ། དགྲ་བཅོམ་པའི་རིགས་དེ་དག་
ཀྱང་དངོས་དང་བརྒྱུད་ནས་དེ་དག་སྔོན་དུ་འགྲོ་བའི་ཕྱིར། འོ་ན། དབང་པོ་རྟུལ་པོ་རྣོན་
པོར་འཕོ་བ་ན་གནས་སྐབས་གང་དུ་འཕོ་ཞེ་ན། མཐོང་བའི་ལམ་ལ་ནི་འཕོ་བ་མེད་དེ། དེ་
ནི་མཉམ་གཞག་གི་རྒྱུན་གཅིག་ཁོ་ན་ཡིན་པས་གཞན་སྦྱོར་བྱས་པའི་སྐབས་མེད་པའི་ཕྱིར།
དེས་ན་སོ་སོའི་སྐྱེ་བོ་དང༌། སློབ་པ་དད་མོས་དང་། མི་སློབ་པ་དུས་སྦྱོར་གྱི་གནས་
སྐབས་ན་འཕོའོ། །དེའང་དད་མོས་ནི་ཟག་མེད་ཁོ་ན་ལས་འཕོ་ལ། བྱིས་པ་ནི་ཞི་
རགས་ཀྱི་རྣམ་པ་ཅན་གང་ལ་བརྟེན་ཡང་མི་འགལ་ཏེ། ཅི་ནས་ཀྱང་བདག་གི་དབང་པོ་
དག་རྣོན་པོར་བྱའོ་ཞེས་བསམས་ནས་སྦྱོར་བ་བར་ཆད་མེད་པ་དང་། རྣམ་གྲོལ་ལམ་གྱིས་
དབང་པོ་འཕོའོ། །
གསུམ་པ་ཉམས་པའི་དབྱེ་བ་ནི། ཉམས་པ་དེ་ལ་དུ་ཡོད་ཅེ་ན། ཡོངས་སུ་ཉམས་
པ་རྣམ་པ་གསུམ་དུ་ཤེས་པར་བྱ་སྟེ། ཡོན་ཏན་ཐོབ་པ་ཤོར་བ་ཐོབ་པ་ལས་ཉམས་པ་དང་།
ཐོབ་པར་བྱ་བ་མ་ཐོབ་པ་མ་ཐོབ་པ་ལས་ཉམས་པ་དང་། ཐོབ་པ་མངོན་དུ་མ་བྱས་པ་ཐོབ་
པ་ཉེར་སྤྱད་ལས་ཉམས་པ་གསུམ་ཡོད་པའི་ཕྱིར། འོ་ན། དེ་དག་གང་ལ་མངའ་ཞེ་ན།

སྟོན་པ་ལ་ཐ་མ་ཉེར་སྤྱད་ལས་ཉམས་པ་མངའ་སྟེ། ཡོན་ཏན་ཐམས་ཅད་ལ་མངའ་བརྙེས་
ཀྱང་འགའ་ཞིག་མངོན་དུ་མ་མཛད་པ་སྲིད་པའི་ཕྱིར། མི་གཡོ་བའི་ཆོས་ཅན་ལ་ཐ་མ་ཡོད་
པར་མ་ཟད་པར་མ་ཐོབ་པ་ལས་ཉམས་པའང་མངའ་སྟེ། སངས་རྒྱས་ཀྱི་ཆོས་མ་འདྲེས་པ་
མ་ཐོབ་པའི་ཕྱིར། གཞན་སོ་སྐྱེ་དང་དབང་རྟུལ་ལ་ནི་ཡོངས་ཉམས་རྣམ་པ་གསུམ་ག་ཡོད་
དོ། །དགྲ་བཅོམ་པ་དབང་རྟུལ་འབྲས་བུ་ལས་ཉམས་ན་སྲེད་པ་དང་ལྡན་པས་སྲིད་པར་སྐྱེ་
བར་འགྱུར་ཞེ་ན། སྐྱོན་མེད་དེ། དེ་འབྲས་བུ་ལས་ཉམས་ཀྱང་། འབྲས་བུ་ལས་
ཉམས་པ་སོར་མ་ཆུད་ཀྱི་བར་དུ་འཆི་བ་མེད་དེ། འབྲས་བུ་མ་ཐོབ་ཀྱི་བར་དུ་དེ་དང་འགལ་
བའི་བྱ་བ་མ་ཡིན་པ་དེ་མི་བྱེད་ཅིང་། ལམ་བསྒྲུབ་པ་ལ་བརྩོན་པའི་ཕྱིར། །
བཞི་པ་དབང་པོའི་འཕོ་ཚུལ་བྱེ་བྲག་ཏུ་བཤད་པ་ནི། དབང་པོ་འཕོ་བ་ལ་ལམ་དུ་
དགོས་ཤེ་ན། རྟོགས་པའི་སྐལ་བ་ཅན་མི་གཡོ་བར་དབང་པོ་འཕོ་བའི་ཚེ་རྣམ་གྲོལ་ལམ་
དང་བར་ཆད་མེད་ལམ་དགུ་དགུ་དགོས་ཏེ། དབང་པོ་རྟུལ་པོའི་རིགས་ཡུན་རིང་དུ་ཤིན་ཏུ་
བསྟེན་ཅིང་། དེ་འཇིག་རྟེན་དང་འཇིག་རྟེན་ལས་འདས་པའི་ལམ་གཉིས་ཀྱིས་བརྟན་པར་
བྱས་པའི་ཕྱིར། དད་མོས་པ་མཐོང་བས་ཐོབ་པར་དབང་པོ་འཕོ་བ་ལ་བར་ཆད་མེད་ལམ་
དང་རྣམ་གྲོལ་ལམ་རེ་རེས་ཆོག་སྟེ། གོམས་པ་ཆུང་བས་དབང་པོ་འཕོ་སླ་བའི་ཕྱིར། དབང་
པོ་འཕོ་བའི་ལམ་དེ་ཟག་བཅས་དང་ཟག་མེད་གང་ཡིན་ཞེ་ན། འཕགས་པ་དབང་པོ་འཕོ་
བའི་རྣམ་གྲོལ་ལམ་དང་བར་ཆད་མེད་ལམ་ནི་ཟག་མེད་ཡིན་ཏེ། དོར་བར་བྱ་བའི་དབང་
པོའི་ལམ་ཡང་ཟག་མེད་ཡིན་ན། ཟག་བཅས་ཀྱིས་འདོར་བར་མི་སྲིད་པའི་ཕྱིར་ཏེ། དམན་
པས་མཆོག་ལ་ངེས་པར་མི་འབྱུང་བའི་ཕྱིར། སོ་སྐྱེ་ནི་ཟག་བཅས་ཀྱིས་འཕོའོ། །རྟེན་
ནི་མི་ཁོ་ནའི་ནང་དུ་ཉམས་པ་སྲིད་པས་འཕེལ་ཞིང་འཕོ་སྟེ། འབད་པས་བསྒྲུབ་དགོས་པའི་
ཕྱིར། ས་གང་ལ་བརྟེན་ནས་འཕོ་ཞེ་ན། མི་སློབ་པ་ཞིག་དབང་པོ་སྦྱོང་བ་ཡིན་ན་བསམ་
གཏན་ས་དྲུག་གཟུགས་མེད་དང་པོ་གསུམ་སྟེ་ཟག་མེད་ཀྱི་ས་དགུ་ཆར་གང་རུང་ལ་བརྟེན་ཏེ་
འཕོར་རུང་ལ། སློབ་པ་ནི་ཕྱིར་འོང་ཡིན་ན་མི་ལྕོགས་མེད་དང༌། ཕྱིར་མི་འོང་ཡིན་ན་
བསམ་གཏན་ས་དྲུག་ཅི་རིགས་པ་ལ་བརྟེན་ཏེ་འཕོའི། གཟུགས་མེད་ལ་བརྟེན་ནས་མི་
འཕོ་སྟེ། གང་གི་ཕྱིར་ན། ཕྱིར་མི་འོང་བ་དབང་པོ་འཕེལ་བ་དབང་པོ་རྟུལ་པོས་བསྡུས་པའི་
འབྲས་བུ་ཁྱད་པར་ཅན་བཏང་སྟེ། དབང་པོ་རྣོན་པོས་བསྡུས་པའི་འབྲས་བུ་ཙམ་པོ་འཐོབ་

པར་འགྱུར་བ་གང་ཞིག །ཕྱིར་མི་འོང་གི་འབྲས་བུ་ཙམ་པོ་གཟུགས་མེད་ཀྱིས་བསྡུས་པ་
མེད་པའི་ཕྱིར།། །། །
གཉིས་པ་མཇུག་བསྡུ་བ་ནི། དགྲ་བཅོམ་པ་དེ་ལ་དགུ་ཡོད་དེ། སངས་རྒྱས་ལ་
སངས་རྒྱས་དང་རང་སངས་རྒྱས་གཉིས། མི་གཡོ་བའི་ཆོས་ཅན་ལ་རང་བཞིན་དུ་གནས་པ་
དང་དབང་པོ་སྦྱངས་པ་གཉིས་སུ་ཕྱེ་བས་ཉན་ཐོས་དགྲ་བཅོམ་པ་ལ་བདུན་དུ་ཡོད་པའི་ཕྱིར།
དགྲ་བཅོམ་པ་དགུར་ངེས་ཏེ། དབང་པོ་རྟུལ་འབྲིང་རྣོན་པོ་གསུམ་པོ་རེ་རེའང་གསུམ་གསུམ་
དུ་དབྱེ་བས་རྣམ་པ་དགུ་ཅན་ཡིན་པའི་ཕྱིར། དབྱེ་ཚུལ་ནི་ཡོངས་སུ་ཉམས་པའི་ཆོས་ཅན་རྟུལ་
པོའི་ཆུང་ངུ་ཡིན་པ་ནས་རྫོགས་པའི་སངས་རྒྱས་རྣོན་པོའི་ཆེན་པོ་ཡིན་པའི་བར་དུའོ། །
འཕགས་པའི་གང་ཟག་བདུན་ཡོད་དེ། དད་པ་དང་ཆོས་ཀྱི་རྗེས་འབྲང་གཉིས། དད་
མོས་མཐོང་ཐོབ་གཉིས། ལུས་མངོན་བྱེད་དང༌། ཤེས་རབ་ཀྱིས་རྣམ་པར་གྲོལ་བ་དང་།
གཉིས་ཀའི་ཆ་ལས་རྣམ་པར་གྲོལ་བ་རྣམས་སུ་ཡོད་པའི་ཕྱིར། འོ་ན། གང་ཟག་བདུན་
པོ་དེ་གང་གི་སྒོ་ནས་གཞག་ཅེ་ན། སྔ་མ་གཉིས་སྦྱོར་བའི་སྒོ་ནས་བཞག་སྟེ། གཞན་ལ་
དད་པའི་ཚིག་གི་རྗེས་སུ་འབྲངས་ནས་བདེན་པ་མངོན་རྟོགས་ལ་སྦྱོར་བ་དང་། ཆོས་གསུང་
རབ་ཀྱི་རྗེས་སུ་འབྲངས་ནས་བདེན་པ་མངོན་རྟོགས་ལ་སྦྱོར་བའི་ཕྱིར། བར་པ་གཉིས་པོ་
དབང་པོའི་སྒོ་ནས་བཞག་སྟེ། དད་པ་ལྷག་པ་དང་ཤེས་རབ་ལྷག་པས་རབ་ཏུ་ཕྱེ་བའི་ཕྱིར།
ལུས་མངོན་བྱེད་སྙོམས་འཇུག་གི་སྒོ་ནས་བཞག་སྟེ། འགོག་པའི་སྙོམས་འཇུག་ཐོབ་པའི་
ཕྱིར། ཤེས་རབ་ཀྱིས་རྣམ་གྲོལ་རྣམ་གྲོལ་གྱི་སྒོ་ནས་བཞག་སྟེ། ཤེས་རབ་ཀྱིས་ཉོན་
མོངས་ལས་གྲོལ་བའི་ཕྱིར། གཉིས་ཀའི་ཆ་ལས་རྣམ་གྲོལ་སྙོམས་འཇུག་དང་རྣམ་གྲོལ་
གཉིས་ཀ་མ་བྱས་པ་ཡིན་ཏེ། སྙོམས་འཇུག་གིས་རྣམ་ཐར་གྱི་སྒྲིབ་པ་ལས་གྲོལ། ཤེས་
རབ་ཀྱིས་ཉོན་མོངས་པའི་སྒྲིབ་པ་ལས་གྲོལ་བར་བྱས་པའི་ཕྱིར། བདུན་པོ་དེ་དགུ་རྫས་སུ་
བསྡུ་ན་དྲུག་ཡིན་ཏེ། འདི་ལྟར་མཐོང་སྒོམ་མི་སློབ་ཀྱི་ལམ་གསུམ་པོ་ལ་དབང་པོ་རྟུལ་པོ་
དང་རྣོན་པོའི་བྱེ་བྲག་གིས་དད་པ་དང་། ཆོས་ཀྱི་རྗེས་འབྲང་དང་། དད་མོས་མཐོང་ཐོབ་
དང་། དུས་དང་སྦྱོར་བ་དང་། མི་སྦྱོར་བའི་གང་ཟག་གཉིས་གཉིས་ཡིན་པའི་ཕྱིར།
འོ་ན། གཉིས་ཀ་དང་ཤེས་རབ་ཀྱིས་རྣམ་གྲོལ་གང་ཡིན་ཞེ་ན། མི་སློབ་པ་བསམ་
གཏན་གྱི་དངོས་གཞི་ལ་བརྟེན་ནས་འགོག་སྙོམས་ཐོབ་པ་དེ་ནི་གཉིས་ཀའི་ཆ་ལས་རྣམ་གྲོལ་

ཡིན་ཏེ། ཤེས་རབ་ཀྱིས་ཉོན་མོངས་པའི་སྒྲིབ་པ་དང༌། ཏིང་ངེ་འཛིན་གྱིས་རྣམ་ཐར་
སྐྱེད་མི་ནུས་པའི་སྒྲིབ་པ་ལས་གྲོལ་བའི་ཕྱིར། དེ་ནི་མངོན་ཤེས་སོགས་དང་ལྡན་པས་དགྲ་
བཅོམ་རྒྱན་ཅན་ཞེས་བྱའོ། །མི་ལྕོགས་མེད་ལ་བརྟེན་ནས་ཤེས་རབ་ཀྱིས་ཉོན་མོངས་པའི་
སྒྲིབ་པ་ལས་གྲོལ་བ་ནི་གཉིས་ཀའི་ཆ་ལས་རྣམ་གྲོལ་ལས། ཅིག་ཤོས་ཤེས་རབ་ཀྱིས་རྣམ་
གྲོལ་ཡིན་ཏེ། འགོག་སྙོམས་མ་ཐོབ་པའི་ཕྱིར། དེ་ནི་མངོན་ཤེས་སོགས་མེད་པས་རྒྱན་
མེད་ཅེས་ཀྱང་བྱའོ། །ཡང་མདོ་ལས་སློབ་པ་རྫོགས་པ་ཞེས་གསུངས་ན། སློབ་མི་སློབ་རྫོགས་
ཚུལ་ཇི་ལྟ་བུ་ཞེ་ན། ཐར་བ་དང་འདྲ་བའི་འགོག་པ་ཐོབ་པ་ནི་སྙོམས་འཇུག་གིས་རྫོགས་པ་
དང༌། རྐྱེན་གྱིས་མི་འཕྲོག་པའི་དབང་པོ་རྣོན་པོ་ནི་དབང་པོས་རྫོགས་པ་དང་། ཐ་མའི་ཆ་
མཐུན་ལྔ་སྤངས་པའི་ཕྱིར་མི་འོང་ནི་འབྲས་བུས་རྫོགས་པ་སྟེ། གསུམ་པོ་དེ་རྣམས་ཀྱིས་སློབ་
པ་ཡོངས་སུ་རྫོགས་པ་ཞེས་བསྟན་པར་ཤེས་པར་བྱའོ། དབང་པོ་དང་སྙོམས་འཇུག་གཉིས་
ཀྱིས་ནི་མི་སློབ་པ་ཡོངས་སུ་རྫོགས་པ་ཡིན་ནོ།། །།
བཞི་པ་མངོན་རྟོགས་ཀྱི་ལམ་བསྟན་པ་ལ་གསུམ། སྦྱོར་སོགས་བཞི་བཤད་པ། གནས་
དང་དབང་པོ་ཐམས་ཅད་པའི་ལམ་བཤད་པ། བྱང་ཆུབ་ཕྱོགས་མཐུན་གྱི་ལམ་བཤད་པའོ། །
དང་པོ་ནི། ཐར་ལམ་ལ་དུ་མ་བཤད་ན། བསྡུ་ན་དུ་ཞེ་ན། མདོར་ན་ཐར་པའི་
ལམ་ནི་རྣམ་པ་བཞི་སྟེ། གང་གི་མཇུག་ཐོག་ཏུ་བར་ཆད་མེད་ལམ་སྐྱེ་བའི་སྦྱོར་བའི་ལམ་
དང་། སྤང་བྱ་དངོས་སུ་སྤོང་བའི་བར་ཆད་མེད་ལམ་དང༌། སྤང་བྱ་ལས་དང་པོར་གྲོལ་
བའི་རྣམ་གྲོལ་ལམ་དང༌། དེ་ཡན་ཆད་ཀྱི་ཁྱད་པར་ཅན་གྱི་ལམ་རྣམས་སུ་ཡོད་པའི་ཕྱིར། །
གཉིས་པ་གནས་དང་དབང་པོ་ཐམས་ཅད་པའི་ལམ་བཤད་པ་ནི། ལམ་སླ་ལ་མངོན་
ཤེས་མྱུར་བ་སོགས་བཞི་བཤད་ན། དེ་གང་ཞེ་ན། བསམ་གཏན་གྱི་དངོས་གཞི་དག་
གི་ལམ་རྣམས་སླ་སྟེ། ཡན་ལག་གིས་ཟིན་པ་དང་། ཞི་ལྷག་ཆ་མཉམ་པས་རང་གིས་
ངང་གིས་འབྱུང་བའི་ཕྱིར། ས་གཞན་དག་གི་ལམ་ནི་དཀའ་བ་ཡིན་ཏེ། ཡན་ལག་གིས་མ་
ཟིན་པ་དང་། ཞི་ལྷག་ཆ་མི་མཉམ་པས་འབད་པས་བསྒྲུབ་དགོས་པའི་ཕྱིར། དེའང་ཉེར་
བསྡོགས་མི་ལྕོགས་མེད་དང་བསམ་གཏན་ཁྱད་པར་ཅན་ཞིག་ནས་ཤས་ཆུང་ཞིང་། གཟུགས་
མེད་རྣམས་ལྷག་མཐོང་ཤས་ཆུང་བའི་ཕྱིར། བློ་དབང་པོ་རྟུལ་པོའི་ལམ་ནི་མངོན་ཤེས་བུལ་བ་
ཡིན་ཏེ། ཡུལ་ལ་མངོན་དུ་ཕྱོགས་ནས་ཤེས་པ་བུལ་བའི་ཕྱིར། ཅིག་ཤོས་དབང་པོ་རྣོན་

པོའི་ལམ་ནི་མངོན་ཤེས་མྱུར་བ་ཡིན་ཏེ།
ཡུལ་ལ་མངོན་དུ་ཕྱོགས་ནས་ཤེས་པ་མྱུར་བའི་
ཕྱིར། །
གསུམ་པ་བྱང་ཆུབ་ཕྱོགས་མཐུན་གྱི་ལམ་བཤད་པ་ལ་བདུན། མིང་གི་སྒོ་ནས་དབྱེ་
བ། རྫས་ཀྱི་སྒོ་ནས་དབྱེ་བ། སྡེ་ཚན་གྱི་གོ་རིམ། ངོ་བོའི་ཁྱད་པར། ས་གང་གིས་
བསྡུས། ཞར་ལ་ཤེས་ནས་དད་པ་ཐོབ་ཚུལ། མི་སློབ་པའི་ཆོས་བྱེ་བྲག་ཏུ་བཤད་པའོ། །
དང་པོ་ནི། དྲན་པ་ཉེར་གཞག་སོགས་སུམ་ཅུ་རྩ་བདུན་པོ་བྱང་ཆུབ་དེའི་ཕྱོགས་དང་
མཐུན་པའི་ལམ་ཡིན་ཏེ། ཟད་པ་དང་མི་སྐྱེ་བ་ཤེས་པ་ནི་བྱང་ཆུབ་ཡིན་ལ། དེ་དང་
མཐུན་པ་ཉིད་ཀྱི་ལམ་ཡིན་པའི་ཕྱིར། དེ་རྣམས་གང་ཞེ་ན། དྲན་པ་ཉེ་བར་གཞག་པ་བཞི་
དང༌། ཡང་དག་པར་སྤོང་བ་བཞི་དང་། རྫུ་འཕྲུལ་གྱི་རྐང་པ་བཞི་དང་། དབང་པོ་ལྔ་
དང་། སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་དང་། འཕགས་པའི་ལམ་ཡན་
ལག་བརྒྱད། དེ་ལ་དང་པོ་བཞི་བཤད་ཟིན་ལ། ཡང་དག་པར་སྤོང་བ་བཞི་ནི་མི་དགེ་
བ་སྐྱེས་པ་རྣམས་སྤོང་བ་དང་། མ་སྐྱེས་པ་རྣམས་མི་སྐྱེད་པ་དང་། དགེ་བ་མ་སྐྱེས་པ་རྣམས་
སྐྱེད་པ་དང༌། སྐྱེས་པ་རྣམས་འཕེལ་ཞིང་རྒྱས་པར་བྱ་བའི་ཕྱིར་བསམ་སྦྱོར་གྱིས་འདུན་པ་
བསྐྱེད་ཅིང་འབད་ལ། དངོས་གཞིས་བརྩོན་འགྲུས་རྩོམ་ཞིང་། རྗེས་སེམས་རབ་ཏུ་འཛིན་
པ་དང་། ཡང་དག་པར་རབ་ཏུ་འཇོག་པ་རྣམས་སོ། །རྫུ་འཕྲུལ་གྱི་རྐང་པ་བཞི་ནི་གུས་
པར་སྦྱོར་བའི་འདུན་པ་དང་། རྒྱུན་དུ་སྦྱོར་བའི་བརྩོན་འགྲུས་དང་། སེམས་ཀྱི་ཏིང་ངེ་
འཛིན་གྱི་ས་བོན་དང་། དམིགས་པ་ལ་སྤྱོད་པ་དང་བཞི་ལས་བྱུང་བའི་ཏིང་ངེ་འཛིན་སྤོང་
བའི་འདུ་བྱེད་ལྡན་པ་རྣམས་སོ། །དགེ་བའི་ཆོས་ཐམས་ཅད་ལ་དབང་བྱེད་པའི་དད་པ་དང་།
བརྩོན་འགྲུས་དང་། དྲན་པ་དང་། ཏིང་ངེ་འཛིན་དང་། ཤེས་རབ་ཀྱི་དབང་པོ་སྟེ་ལྔ་
དང༌། དེ་རྣམས་ལ་མ་དད་པ་ལ་སོགས་པའི་མི་མཐུན་ཕྱོགས་ཀྱིས་མི་བརྫི་བར་གྱུར་པ་ནི་
སྟོབས་ལྔ་དང་། བྱང་ཆུབ་ཀྱི་ཡན་ལག་བདུན་ནི་བྱང་ཆུབ་ནི་ཆོས་ཉིད་རྟོགས་པ་སྟེ། དེའི་
རང་བཞིན་གྱི་ཡན་ལག་ནི་ཆོས་རབ་ཏུ་རྣམ་པར་འབྱེད་པ་དང་། དེའི་གནས་ཀྱི་ཡན་ལག་
དྲན་པ་དང་། གསུམ་པ་བརྩོན་འགྲུས་ནི་འོག་ས་ལས་འདའ་བར་བྱེད་པའི་ངེས་འབྱུང་གི་
ཡན་ལག་དང་། བཞི་པ་དགའ་བ་ནི་ལུས་སེམས་ལ་ཕན་འདོགས་པས་ཕན་ཡོན་གྱི་ཡན་
ལག་དང་། ལྷག་མ་གསུམ་ནི་ཉོན་མོངས་པ་མེད་པའི་ཡན་ལག་སྟེ། འདི་ལའང་ཀུན་ནས་

ཉོན་མོངས་པའི་གཞི་གནས་ངན་ལེན་གྱི་གཉེན་པོ་ཤིན་ཏུ་སྦྱངས་པ་དང་། དེའི་གནས་ཏིང་
ངེ་འཛིན་དང་། ཉོན་མོངས་བྱིང་རྒོད་མེད་པའི་ངོ་བོ་ཉིད་དུ་བསྟན་པ་ནི་བཏང་སྙོམས་ཡང་
དག་བྱང་ཆུབ་ཀྱི་ཡན་ལག་ཡིན་ནོ། །དེ་བཞིན་དུ་མཉམ་གཞག་ཏུ་རྟོགས་པའི་དོན་རྗེས་ཀྱི་
ཤེས་པས་ཡོངས་སུ་གཅོད་ཅིང་འཇལ་བ་ཡང་དག་པའི་ལྟ་བ་དང་། རྟོགས་པ་གཞན་ལ་གོ་
བྱེད་ཀྱི་ཀུན་བློ་རྟོག་པ་དང་། ངག་དང༌། ལས་ཀྱི་མཐའ་དང་། འཚོ་བ་རྣམ་གསུམ་གྱིས་
ནི་རིམ་པ་ལྟར། ལྟ་བ་བཟང་པོ་དང་། ཚུལ་ཁྲིམས་དག་པ་དང་། ཡོ་བྱད་ལྷུངས་པར་གཞན་
ཡིད་ཆེས་པར་བྱེད་པ་དང་། ལྷག་མ་གསུམ་ནི་མི་མཐུན་ཕྱོགས་ཀྱི་གཉེན་པོ་སྟེ། རྩོལ་
བ་ནི་སྒོམ་སྤང་གི་ཉོན་མོངས་པ་ལེ་ལོ་དང་། དྲན་པ་ནི་ཉེ་བའི་ཉོན་མོངས་པ་བྱིང་རྒོད་དང་།
ཏིང་ངེ་འཛིན་ནི་སྙོམས་འཇུག་གི་སྒྲིབ་པའི་གཉེན་པོ་ཡིན་པའི་ཕྱིར་ཏེ། འཕགས་པའི་ཡན་
ལག་ནི་དེ་ལྟར་བརྒྱད་པོ་ཉིད་དོ། །
གཉིས་པ་རྫས་ཀྱི་སྒོ་ནས་དབྱེ་བ་ནི། དེ་ལྟར་སུམ་ཅུ་རྩ་བདུན་ཞེས་བྱ་བའང་མིང་
གི་སྒོ་ནས་ཡིན་གྱི། རྫས་སུ་ནི་བཅུར་བསྡུས་ཏེ། དབང་སྟོབས་ཀྱི་དད་པ་གཉིས་དད་
པར་བསྡུ་བ་དང༌། དེ་བཞིན་དུ་ཡང་སྤོང་བཞི། དབང་སྟོབས་ཀྱི་བརྩོན་འགྲུས་གཉིས།
བརྩོན་འགྲུས་ཡང་དག་བྱང་ཆུབ་ཀྱི་ཡན་ལག །ཡང་དག་པའི་རྩོལ་བ་དང་བརྒྱད་ནི་བརྩོན་
འགྲུས་སོ། །དབང་སྟོབས་ཀྱི་དྲན་པ་གཉིས། དྲན་པ་ཡང་དག་བྱང་ཆུབ་ཀྱི་ཡན་ལག །ཡང་
དག་པའི་དྲན་པ་བཞི་ནི་དྲན་པ་དང་། ཡང་དག་པའི་ལྟ་བ། ཆོས་རབ་ཏུ་རྣམ་འབྱེད། དབང་
སྟོབས་ཀྱི་ཤེས་རབ་སྟེ་བཞི་དང་། དྲན་པ་ཉེར་གཞག་བཞི་སྟེ་བརྒྱད་ནི་ཤེས་རབ་བོ། །དབང་
སྟོབས་ཀྱི་ཏིང་ངེ་འཛིན་གཉིས། རྫུ་འཕྲུལ་གྱི་རྐང་པ་བཞི། ཏིང་འཛིན་ཡང་དག་བྱང་
ཆུབ་ཀྱི་ཡན་ལག །ཡང་དག་པའི་ཏིང་ངེ་འཛིན་དང་བརྒྱད་ནི་ཏིང་འཛིན་ཡིན་པས། ལྔ་
པོ་དང་སུམ་ཅུ་བསྡུས་ཤིང་། བཏང་སྙོམས་དང་། དགའ་བ་དང་། རྟོག་པ་དང་། ཤིན་
ཏུ་སྦྱངས་པ་བཞི་ནི་རྫས་ཀྱང་རེ་རེ་ཡིན་ལ། ངག་ལ་སོགས་པ་གསུམ་ནི་ཚུལ་ཁྲིམས་ཀྱི་
རང་བཞིན་ཡིན་པའི་ཕྱིར་རོ། །འོ་ན། ཤེས་རབ་དང་། བརྩོན་འགྲུས་དང་། ཏིང་
འཛིན་ཇི་ལྟར་བརྒྱད་ཡིན་ཞེ་ན། དྲན་པ་ཉེར་གཞག་བཞི་ཤེས་རབ་ཀྱི་རང་བཞིན་ཡིན་པའི་
ཕྱིར་དང་། བརྩོན་འགྲུས་ལ་ཡང་དག་པར་འཇོག་ཅིང་སྤོང་བ་བཞི་ཞེས་བྱ་བར་བརྗོད་
ཅིང་དོན་གཅིག་པའི་ཕྱིར་དང༌། རྫུ་འཕྲུལ་གྱི་རྐང་པ་བཞི་ནི་ཏིང་འཛིན་གྱི་རང་བཞིན་

ཡིན་པའི་ཕྱིར་རོ། །དྲན་པ་ཉེར་གཞག་སོགས་ཤེས་རབ་སོགས་ཡིན་ནོ་ཞེས་བྱ་བའང་གཙོ་
བོ་སྨོས་པ་ཡིན་གྱི། དེ་དག་ཀྱང་འཁོར་དང་བཅས་ན་ནི་ཚོགས་པ་དེ་དང་དེ་ན་ཡོད་པའི་སྦྱོར་
བ་ལས་བྱུང་བའི་ཡོན་ཏན་ཐོས་བསམ་སྒོམ་གསུམ་གྱི་ཟག་བཅས་ཟག་མེད་དང་། དད་བརྩོན་
དྲན་པ་ཚུལ་ཁྲིམས་ལ་སོགས་པ་ཀུན་ཀྱང་དྲན་པ་ཉེར་གཞག་ལ་སོགས་པ་ཡིན་ནོ། །
གསུམ་པ་སྡེ་ཚན་གྱི་གོ་རིམ་ནི། དེ་དག་ཀྱང་ལམ་གྱི་གནས་སྐབས་གང་དུ་གང་ཞིག་
གཙོ་བོས་གཞག་ཅེ་ན། བྱེ་བྲག་ཏུ་སྨྲ་བ་སྡེ་ཚན་བདུན་ནི་གོ་རིམ་བཞིན་དུ། ལས་དང་པོ་
པ་ཚོགས་ལམ་དག་ཏུ་ཕྱིན་ཅི་ལོག་བཞི་སྤང་བའི་ཕྱིར་དྲན་པ་ཉེར་གཞག་དང་། ངེས་འབྱེད་ཆུ་
མཐུན་རྣམས་ལས་དྲོ་བར་བདེན་པའི་དམིགས་རྣམ་གྱི་ཁྱད་པར་ཐོབ་པའི་རྒྱུས་བརྩོན་འགྲུས་
སྤེལ་བའི་ཕྱིར་ཡང་དག་པར་སྤོང་བ་དང༌། རྩེ་མོར་མི་ཉམས་པའི་དགེ་བ་བཟོད་པ་ལ་འཇུག་
པའི་ཕྱིར་རྫུ་འཕྲུལ་གྱི་རྐང་པ་དང་། བཟོད་པར་མི་ཉམས་པས་དད་པ་ལ་སོགས་པ་ལ་དབང་
ཐོབ་པའི་ཕྱིར་དབང་པོ་དང་། ཆོས་མཆོག་ཏུ་འཇིག་རྟེན་པའི་ཆོས་མི་མཐུན་པའི་ཕྱོགས་
ཉོན་མོངས་པས་མི་བརྫི་བས་སྟོབས་རྣམས་དང་། སྒོམ་ལམ་དུ་བྱང་ཆུབ་དང་ཉེ་བའི་ཕྱིར་
འཕགས་ལམ་ཡན་ལག་བརྒྱད་དང་། མཐོང་ལམ་དུ་མྱུར་བ་ལ་རབ་ཏུ་འགྲོ་བས་ཕྱེ་བའི་
ཕྱིར་བྱང་ཆུབ་ཀྱི་ཡན་ལག་བདུན་བཞག་གོ་ཞེས་འདོད་ལ། སློབ་དཔོན་དང་གཞན་དག་ནི།
ཕྱི་མ་གཉིས་ཀྱང་སྐྱེ་བའི་གོ་རིམ་དང་མཐུན་པར་མཐོང་ལམ་ལ་བྱང་ཆུབ་ཀྱི་ཡན་ལག་བདུན་
དང༌། མཐོང་སྒོམ་གཉིས་ཀ་ལ་འཕགས་ལམ་ཡན་ལག་བརྒྱད་ཡིན་ནོ་གསུངས་སོ། །
བཞི་པ་ངོ་བོའི་ཁྱད་པར་ནི། འོ་ན། བྱང་ཆུབ་ཀྱི་ཕྱོགས་མཐུན་དུ་ཞིག་ཟག་
བཅས་དང་། དུ་ཞིག་ཟག་མེད་ཡིན་ཞེ་ན། བྱང་ཆུབ་ཀྱི་ཡན་ལག་བདུན་དང་། འཕགས་
པའི་ལམ་ཡན་ལག་བརྒྱད་ནི་ཟག་པ་མེད་པ་ཁོ་ན་ཡིན་ཏེ། མཐོང་ལམ་དང་འདས་པའི་
སྒོམ་ལམ་ལ་བཞག་པའི་ཕྱིར། དེ་ལས་གཞན་དྲན་པ་ཉེར་གཞག་ནས་སྟོབས་ཀྱི་བར་ནི་
ཟག་བཅས་ཟག་མེད་རྣམ་པ་གཉིས་ཀ་ཡིན་ཏེ། སོ་སྐྱེའི་རྒྱུད་ལ་ཡོད་པ་ཚོགས་སྦྱོར་གྱིས་
བསྡུས་པ་དག་ནི་ཟག་བཅས་དང་། འཕགས་པའི་རྒྱུད་ལ་ཡོད་པ་ལམ་གསུམ་གྱིས་བསྡུས་
པ་ནི་ཟག་མེད་ཡིན་པའི་ཕྱིར། །
ལྔ་པ་ས་གང་གིས་བསྡུས་པ་ནི། ས་གང་ན་དུ་ཡོད་ཅེ་ན། བསམ་གཏན་དང་པོ་
ན་སུམ་ཅུ་སོ་བདུན་པོ་ཐམས་ཅད་ཡོད་དུ་རུང་ལ། དང་པོའི་ཉེར་བསྡོགས་མི་ལྕོགས་མེད་

པ་ན་ནི་དགའ་བ་ཡང་དག་མ་གཏོགས་པའི་སོ་དྲུག་པོ་ཡོད་ཀྱི། དེ་མེད་དེ། ས་འོག་
མས་ཉོན་མོངས་པས་ཡོངས་སུ་ཉམས་པའི་དོགས་པ་དང་བཅས་པའི་ཕྱིར། བསམ་གཏན་
གཉིས་པ་ན་ནི་ཡང་དག་པའི་རྟོག་པ་མ་གཏོགས་སོ་དྲུག་ཡོད་ཀྱི། རྟོག་པ་ནི་དེས་སྤངས་
ཟིན་པའི་ཕྱིར། བསམ་གཏན་གསུམ་པ་དང་བཞི་པ་གཉིས་ན་དགའ་བ་དང་རྟོག་པ་དེ་གཉིས་
མ་གཏོགས་པའི་སོ་ལྔ་ཡོད་དེ། རྟོག་པ་ནི་སྔར་ནས་ནུབ་ལ། དགའ་བ་ལས་འདོད་ཆགས་
དང་བྲལ་བའི་ཕྱིར། བསམ་གཏན་གཉིས་པའི་བར་མ་དང་པོའི་དངོས་གཞི་ཁྱད་པར་ཅན་
ནའང་དེ་གཉིས་མ་གཏོགས་པའི་སོ་ལྔ་ཡོད་དེ། རྟོག་པ་སྤངས་ལ། ཚོར་བ་བཏང་སྙོམས་
ཀྱི་ས་པ་ཡིན་པའི་ཕྱིར། གཟུགས་མེད་པ་དང་པོ་གསུམ་ནའང་དེ་གཉིས་དང་ཚུལ་ཁྲིམས་
ཀྱི་ཡན་ལག་གསུམ་མེད་དེ། རྟོག་པ་སྤངས་ཤིང་། ཚོར་བ་བཏང་སྙོམས་ཡིན་པའི་ཕྱིར་
དང་། དེ་དག་ན་ལུས་ངག་གི་ལས་མེད་པའི་ཕྱིར། བྱང་ཆུབ་ཀྱི་ཡན་ལག་བདུན་དང་ནི་
འཕགས་པའི་ལམ་ཡན་ལག་བརྒྱད་མ་གཏོགས་པའི་ཉི་ཤུ་རྩ་གཉིས་ནི་འདོད་ཁམས་དང་སྲིད་
རྩེ་ན་ཡོད་ཀྱི། བརྒྱད་མེད་དེ། འདོད་པ་མཉམ་པར་མ་བཞག་པ་དང་སྲིད་རྩེ་སེམས་ཀྱི་
རྒྱུ་བ་མི་གསལ་བས། དེ་གཉིས་ལ་ཟག་མེད་ཀྱི་ལམ་མི་བརྟེན་པའི་ཕྱིར། །
དྲུག་པ་ཞར་ལ་ཤེས་ནས་དད་པ་ཐོབ་ཚུལ་ནི། ཡང་མདོ་ལས། ཤེས་པའི་དད་
པ་ནི་བཞི་སྟེ། སངས་རྒྱས་དང་། ཆོས་དང་། དགེ་འདུན་ལ་ཤེས་ནས་དད་པ་དང་།
འཕགས་པ་དགྱེས་པའི་ཚུལ་ཁྲིམས་དག་གོ་ཞེས་གསུངས་ན། གནས་སྐབས་གང་གི་ཚེ་
ཤེས་ནས་དད་པ་འཐོབ་ཅེ་ན། མཐོང་ལམ་དུ་བདེན་པ་དང་པོ་གསུམ་མངོན་སུམ་དུ་མཐོང་
བ་ན་འཕགས་པ་དགྱེས་པའི་ཚུལ་ཁྲིམས་དང་། ཆོས་ལ་ཤེས་ནས་དད་པ་འཐོབ་སྟེ། ཟག་
མེད་ཀྱི་སྤོང་བདུན་འཐོབ་པའི་ཕྱིར་དང་། ཤེས་རབ་ཀྱིས་བདག་མེད་མངོན་སུམ་དུ་མཐོང་བའི་
ཕྱིར། ལམ་གྱི་བདེན་པ་མངོན་སུམ་དུ་རྟོགས་པ་ན་སངས་རྒྱས་དང༌། སངས་རྒྱས་དེའི་
ཉན་ཐོས་ཀྱི་དགེ་འདུན་དག་ལའང་ཤེས་ནས་དད་པ་འཐོབ་སྟེ། སངས་རྒྱས་སངས་རྒྱས་སུ་
བྱེད་པའི་ཆོས་ནི་མི་སློབ་པའི་ལམ་བདེན་དང་། དགེ་འདུན་དགེ་འདུན་དུ་བྱེད་པའི་ཆོས་ནི་
སློབ་མི་སློབ་གཉིས་ཀའི་ལམ་ཡིན་ན། ལམ་དེ་གཉིས་ལ་ཡིད་ཆེས་པའི་ཕྱིར། ཡང་གི་
སྒྲས་ཚུལ་ཁྲིམས་དང་ཆོས་ལ་ཤེས་ནས་དད་པ་འཐོབ་པའང་སྡུད་དོ། །འོ་ན། འདིར་ཆོས་
ལ་ཤེས་ནས་ཤེས་པའི་ཆོས་དེ་གང་ཞེ་ན། འདིར་ཆོས་ཀྱི་སྒྲ་ནི་བདེན་པ་དང་པོ་གསུམ་ལ་

བརྗོད་དེ། རང་གི་མཚན་ཉིད་འཛིན་པའི་སྒོ་ནས་ཅི་རིགས་པར་བཞག་པའི་ཕྱིར། དེ་
བཞིན་དུ་རང་སངས་རྒྱས་ཀྱི་སློབ་མི་སློབ་ཀྱི་ལམ་དང༌། བྱང་ཆུབ་སེམས་དཔའི་སློབ་པའི་
གནས་སྐབས་ཀྱི་ལམ་ཟག་མེད་ཀྱང་ཆོས་ཡིན་ནོ། །ཤེས་ནས་དད་པ་བཞིར་གསུངས་པའང་
རྫས་སུ་ནི་གཉིས་ཡིན་ཏེ། དཀོན་མཆོག་གསུམ་ལ་དང་བ་དད་པའི་རང་བཞིན་དང༌། བཞི་པ་
ཚུལ་ཁྲིམས་ཀྱི་རང་བཞིན་ཡིན་པའི་ཕྱིར། ཤེས་ནས་དད་པ་འཐོབ་པའི་ངོ་བོ་གང་ཞེ་ན། དྲི་མ་
སྟེ་ཟག་པ་མེད་པ་ཡིན་ནོ།། །།
བདུན་པ་མི་སློབ་པའི་ཆོས་བྱེ་བྲག་ཏུ་བཤད་པ་ལ། དངོས་དང་། ཞར་ལ་སྤང་
བྱ་སྤོང་ཚུལ་གཉིས། །
དང་པོ་ནི། མི་སློབ་པ་ཡན་ལག་བཅུ་ལྡན་དང་། སློབ་པ་ཡན་ལག་བརྒྱད་ལྡན་
དུ་བཤད་ན། མི་སློབ་པའི་ཡང་དག་པའི་རྣམ་གྲོལ་དང་ཡང་དག་པའི་ཤེས་པ་སློབ་པའི་
ཡན་ལག་ཏུ་མི་འཆད་པའི་རྒྱུ་མཚན་གང་ཞེ་ན། སློབ་པའི་ཡན་ལག་ཏུ་ཡང་དག་པའི་རྣམ་
གྲོལ་མ་བཤད་དེ། སློབ་པ་དེ་ཉོན་མོངས་པས་བཅིངས་པའི་ཕྱིར། དེའི་ཡན་ལག་ཏུ་
ཡང་དག་པའི་ཤེས་པ་མ་བཤད་དེ། ཡང་དག་པའི་ཤེས་པ་ནི་ཟད་པ་དང་མི་སྐྱེ་བ་ཤེས་པ་
ཡིན་པའི་ཕྱིར། རྣམ་གྲོལ་དེ་ལ་རྣམ་པ་གཉིས་ཡོད་དེ། ཉོན་མོངས་བཅོམ་པ་སོ་སོར་
བརྟགས་འགོག་འདུས་མ་བྱས་རྣམ་གྲོལ་དང་། མོས་པ་འདུས་བྱས་རྣམ་གྲོལ་གཉིས་ཡོད་
པའི་ཕྱིར། མི་སློབ་པའི་ཡན་ལག་ཏུ་གསུངས་པ་ནི་མོས་པ་འདུས་བྱས་རྣམ་གྲོལ་དེ་ཡིན་
ལ། རྣམ་གྲོལ་འདུས་བྱས་དེ་ཉིད་ལ་དབྱེ་ན་གཉིས་ཏེ། སེམས་འདོད་ཆགས་ལས་རྣམ་
པར་གྲོལ་བ་དང་། ཤེས་རབ་མ་རིག་པ་ལས་རྣམ་པར་གྲོལ་བ་གཉིས་སུ་ཡོད་པའི་ཕྱིར།
གལ་ཏེ་ཡང་དག་པའི་ཤེས་པ་ནི་ཡན་ལག་བཅུ་པ་མ་ཡིན་ཏེ། ཡང་དག་པའི་ལྟ་བའི་ནང་དུ་
བསྡུས་པའི་ཕྱིར་རོ་ཞེ་ན། མ་ཡིན་ཏེ། བྱང་ཆུབ་ཅེས་སྔར་ཇི་སྐད་བཤད་པའི་ཟད་པ་
དང་མི་སྐྱེ་བ་ཤེས་པ་གང་ཡིན་པ་དེ་ཡང་དག་པའི་ཤེས་པ་ཡིན་ལ། ཟད་དང་མི་སྐྱེ་བློ་ལྟ་
མིན། །ཞེས་འབྱུང་བའི་ཕྱིར། །
གཉིས་པ་ཞར་ལ་སྤང་བྱ་སྤོང་ཚུལ་ནི། མི་སློབ་པའི་སེམས་དུས་གསུམ་པོ་གང་
སྒྲིབ་པ་ལས་རྣམ་པར་གྲོལ་བར་འགྱུར་ཞེ་ན། མི་སློབ་པའི་སེམས་ནི་སྐྱེ་བར་འགྱུར་པ་མ་
འོངས་པ་དེ་སྒྲིབ་པ་ལས་ནི་རྣམ་པར་གྲོལ་བར་འགྱུར་རོ། །འོ་ན། དུས་གསུམ་གྱི་

ལམ་གང་གིས་སྒྲིབ་པ་དེ་སྤོང་ཞེ་ན། འགག་པར་འགྱུར་བ་སྟེ་འགག་པ་ལ་མངོན་དུ་ཕྱོགས་
པ་ད་ལྟར་བའི་ལམ་གྱིས་ནི་ད་ལྟར་བ་དེ་ཡི་སྒྲིབ་པ་རབ་ཏུ་སྤོང་བ་ཡིན་ཏེ། སྤང་གཉེན་
གནོད་བྱ་གནོད་བྱེད་ཡིན་ན། འདས་མ་འོངས་ནི་བྱ་བ་འགགས་པ་དང་མ་སྐྱེས་པའི་ཕྱིར།།
དེས་ན་སྤང་བྱ་ཕྱི་མ་སྐྱེད་པའི་ནུས་པ་དང་མི་ལྡན་པར་སྐྱེད་པ་ལ་སྒྲིབ་པ་སྤོང་ཞེས་བརྗོད་པ་
ཡིན་ནོ། །འོ་ན། རྣམ་གྲོལ་འདུས་མ་བྱས་སུ་བཤད་པ་དེ་དང་། མདོ་ལས་སྤངས་
པའི་ཁམས་དང་། འདོད་ཆགས་དང་བྲལ་བའི་ཁམས་དང་། འགོག་པའི་ཁམས་ཞེས་
གསུམ་དུ་བཤད་པ་དེ་དག་ལ་ཁྱད་པར་ཅི་ཡོད་ཅེ་ན། རྣམ་གྲོལ་འདུས་མ་བྱས་སུ་བཤད་པ་
དེ་ཉིད་སྤངས་པའི་ཁམས་ཞེས་བྱ་བ་ལ་སོགས་པའི་གསུམ་པོའང་ཡིན་ཏེ། དེ་ཉིད་ཁམས་
གསུམ་གྱི་འདོད་ཆགས་ཀུན་ཟད་ཅིང་སྤངས་པས་ན་འདོད་ཆགས་དང་བྲལ་བའི་ཁམས་ཞེས་
བྱ་ལ། དེ་བཞིན་དུ་སྤངས་པའི་ཁམས་ཞེས་བྱ་བ་ནི་དེ་ཉིད་འདོད་ཆགས་ལས་གཞན་པའི་
ཉོན་མོངས་པ་ཞེ་སྡང་ལ་སོགས་པ་དག་སྤངས་པའོ། །འགོག་པའི་ཁམས་ཞེས་བྱ་བ་ནི་
གཞི་གཟུགས་ལ་སོགས་པ་ཟག་པ་དང་བཅས་པ་སྤངས་པ་གང་ཡིན་པའོ། །འོ་ན། ལམ་
གྱིས་འདོད་ཆགས་དང་བྲལ་བ་ནི་དམིགས་ཡུལ་ལ་ཡིད་འབྱུང་བ་ཉིད་དུ་ངེས་སམ་ཞེ་ན། སྡུག་
བསྔལ་དང༌། དེའི་རྒྱུ་ཀུན་འབྱུང་ལ་དམིགས་པའི་བཟོད་པ་དང་། ཤེས་པ་རྣམས་ཀྱིས་
ནི་བདེན་པ་ཟག་བཅས་ཡིན་པས་ཡིད་འབྱུང་བར་འགྱུར་ཏེ། ཡུལ་དམན་པ་ལ་སྐྱོན་དུ་
བརྟགས་པའི་ཕྱིར། འགོག་ལམ་ལ་དམིགས་པས་ནི་མ་ཡིན་ཏེ། དམན་པ་ལ་དམིགས་
པ་མ་ཡིན་པའི་ཕྱིར་ལམ་གང་གིས་དངོས་སུ་ཉོན་མོངས་པ་སྤོང་བར་འགྱུར་བ་དེ་ནི་བདེན་པ་
བཞི་པོ་གང་ལ་དམིགས་ཀྱང་རུང་། ཀུན་གྱིས་འདོད་ཆགས་དང་འབྲལ་བར་འགྱུར་ཏེ།
སྤང་བྱའི་དངོས་གཉེན་བར་ཆད་མེད་ལམ་ཡིན་པའི་ཕྱིར། དེ་ལྟར་ན་ཡིད་འབྱུང་ལ་འདོད་
ཆགས་དང་འབྲལ་བ་སོགས་ལ་མུ་བཞི་སྲིད་དེ། དང་པོ་ཡིད་འབྱུང་ལ་འདོད་ཆགས་དང་
འབྲལ་བར་མི་འགྱུར་བ་ནི་སྤང་བྱ་དངོས་སུ་སྤོང་བ་བར་ཆད་མེད་ལམ་ལས་གཞན་པའི་སྡུག་
ཀུན་ལ་དམིགས་པའི་སྦྱོར་བ་དང་། རྣམ་གྲོལ་དང་ཁྱད་པར་ཅན་གྱི་ལམ་ལ་སོགས་པ་སྟེ།
དམིགས་པ་ལ་སྐྱོན་དུ་ལྟ་བས་སོ། །འདོད་ཆགས་དང་འབྲལ་ལ་ཡིད་མི་འབྱུང་བ་ནི་འགོག་
ལམ་ལ་དམིགས་པའི་བར་ཆད་མེད་ལམ་སྟེ། དམིགས་པ་ལ་ཡོན་ཏན་དུ་ལྟ་བས་སོ། །གཉིས་
ཀ་ཡིན་པ་ནི་སྡུག་ཀུན་ལ་དམིགས་པའི་དངོས་སུ་སྤོང་བའི་བར་ཆད་མེད་ལམ་མོ། །གཉིས་

ཀ་མིན་པ་ནི་འགོག་ལམ་ལ་དམིགས་པའི་སྦྱོར་བ་དང་། རྣམ་གྲོལ་དང་ཁྱད་པར་ཅན་གྱི་ལམ་
རྣམས་སོ། །ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། ལམ་དང་གང་ཟག་
བསྟན་པ་ཞེས་བྱ་བ་སྟེ་གནས་དྲུག་པའི་མཆན་འགྲེལ་བཤད་པའོ།། །། །
༈ བདུན་པ་ཡེ་ཤེས་བསྟན་པའི་གནས་ལ་ལྔ་སྟེ། ཤེས་པའི་གཞི། ཤེས་པའི་
རང་བཞིན། །ཤེས་པའི་ལྡན་པ། ཤེས་པའི་ཐོབ་པ། ཤེས་པས་བསྡུས་པའི་ཡོན་
ཏན་ནོ། །
དང་པོ་ནི། གོང་དུ་བཟོད་པ་ཞེས་ཀྱང་བཤད། །ཤེས་པ་ཞེས་ཀྱང་བཤད། ཡང་
དག་པའི་ཤེས་པ་ཞེས་ཀྱང་བཤད། ཡང་དག་པའི་ལྟ་བ་ཞེས་ཀྱང་བཤད་ན། བཟོད་པ་
ཡིན་ལ་ཤེས་པ་མིན་པ་དང་། ཡང་དག་པའི་ཤེས་པ་ཡིན་ལ་ཡང་དག་པའི་ལྟ་བ་མ་ཡིན་པ་
ཡོད་དམ་ཞེ་ན། དྲི་མེད་མཐོང་ལམ་གྱི་བཟོད་པ་བརྒྱད་པོ་རྣམས་ནི་རང་ཡུལ་ངེས་པའི་
ཤེས་པ་མིན་ཏེ། རང་ཡུལ་ལ་འཇུག་པའི་ཐེ་ཚོམ་མ་སྤངས་པའི་ཕྱིར་ཏེ། རང་ཡུལ་ལ་
འཇུག་པའི་ཐེ་ཚོམ་སྤོང་བྱེད་ཀྱི་བར་ཆད་མེད་ལམ་ཡིན་པའི་ཕྱིར། ཟད་པ་དང་མི་སྐྱེ་བའི་
བློ་ནི་ཡང་དག་པའི་ལྟ་བ་མིན་ཏེ། ཡུལ་ལ་ཡང་དག་པར་ངེས་པར་རྟོག་པ་མ་ཡིན་པའི་
ཕྱིར་ཏེ། བྱ་བ་བྱར་མེད་པ་ཙམ་དུ་རྟོག་པའི་བློ་ཡིན་པའི་ཕྱིར། དེ་གཉིས་ལས་གཞན་
པའི་འཕགས་པ་ཟག་མེད་ཀྱི་བློ་སྡུག་བསྔལ་ཆོས་ཤེས་ནས་ལམ་རྗེས་ཤེས་པར་ནི་ཤེས་པ་དང་
ཡང་དག་པའི་ལྟ་བ་གཉིས་ཀ་ཡིན་ཏེ། ཡང་དག་པའི་ཡུལ་ལ་ངེས་པར་རྟོག་པའི་བློ་ཡིན་པའི་
ཕྱིར། འཕགས་པའི་བློ་དེ་ལས་གཞན་པའི་སོ་སྐྱེའི་བློ་འཇིག་རྟེན་པའི་ཡང་དག་པའི་ལྟ་བ་
ནི་ཤེས་པ་ཡིན་ཏེ། རིག་པ་ཡིན་པའི་ཕྱིར། འཇིག་ཚོགས་ལ་ལྟ་བ་སོགས་ལྔ་དང་། འཇིག་
རྟེན་པའི་ཡང་དག་པའི་ལྟ་བ་སྟེ་དྲུག་ནི་ཤེས་པ་ཡིན་པར་མ་ཟད་ལྟ་བའང་ཡིན་ནོ། །
གཉིས་པ་ཤེས་པའི་རང་བཞིན་ལ་ལྔ། བསྡུ་བ་ཡུལ་དང་བཅས། དབྱེ་བ་ཁྱད་
པར་དང་བཅས། གྲངས་ངེས་གཉེན་པོའི་བྱེ་བྲག་དང་བཅས། རྣམ་པའི་བྱེ་བྲག །ཆོས་
ཀྱི་ཁྱད་པར་རོ། །
དང་པོ་ནི། མདོ་ལས། ཤེས་པ་ནི་བཅུ་སྟེ། ཆོས་ཤེས་པ་དང་། རྗེས་སུ་
ཤེས་པ་དང་། ཀུན་རྫོབ་ཤེས་པ་དང་། ཕ་རོལ་གྱི་སེམས་ཤེས་པ་དང༌། སྡུག་བསྔལ་
ཤེས་པ་དང་། ཀུན་འབྱུང་ཤེས་པ་དང་། འགོག་པ་ཤེས་པ་དང་། ལམ་ཤེས་པ་དང་།

ཟད་པ་ཤེས་པ་དང་། མི་སྐྱེ་བ་ཤེས་པ་ཞེས་གསུངས་པ་རྣམས་ཇི་ལྟར་ཡིན་ཞེ་ན། ཤེས་
པ་ཐམས་ཅད་མདོར་བསྡུ་ན་གཉིས་ཏེ། ཟག་པ་དང་བཅས་པ་དང་ཟག་པ་མེད་པ་གཉིས་
སུ་ཡོད་པའི་ཕྱིར། དང་པོ་ནི། ཀུན་རྫོབ་ཤེས་པ་ཞེས་བྱ་སྟེ། ཕར་ཆེར་བུམ་སྣམ་
ལ་སོགས་པ་ཡུལ་ཀུན་རྫོབ་པ་ལ་དམིགས་པའི་ཤེས་པ་ཡིན་པའི་ཕྱིར། ཟག་པ་མེད་པ་
རྣམ་པ་གཉིས་ཏེ། ཆོས་ཤེས་དང་རྗེས་སུ་ཤེས་པ་ཁོ་ན་ཡིན་པའི་ཕྱིར། ཀུན་རྫོབ་ཤེས་
པའི་ཡུལ་ནི་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ཡིན་ཏེ། ཤེས་པ་སྐད་ཅིག་དང་
པོས་རང་དང་རང་གི་ཚོགས་པ་ན་ཡོད་པ་ལས་གཞན་པ་ཐམས་ཅད་རིག །སྐད་ཅིག་གཉིས་
པས་དེའང་རིག་པའི་ཕྱིར། ཆོས་ཤེས་ཞེས་བྱ་བའི་སྤྱོད་ཡུལ་ནི་འདོད་པའི་སྡུག་བསྔལ་ལ་
སོགས་པའི་བཞི་པོ་ཡིན་ཏེ། འདོད་པའི་སྡུག་བསྔལ་སོགས་ལ་དམིགས་པའི་སྒོ་ནས་ཆོས་
ཤེས་གཞག་པའི་ཕྱིར། རྗེས་སུ་ཤེས་པའི་སྤྱོད་ཡུལ་ནི་ཁམས་གོང་མ་གཉིས་བསྡམས་པའི་
སྡུག་བསྔལ་ལ་སོགས་པའི་བཞི་པོ་ཡིན་ཏེ། དེ་གོང་མའི་གཉེན་པོ་ཡིན་པའི་ཕྱིར། །
གཉིས་པ་དབྱེ་བ་ཁྱད་པར་དང་བཅས་པ་ནི། ཆོས་ཤེས་དང་རྗེས་ཤེས་དེ་དག་ཉིད་
ལ་རྣམ་པ་བཞི་བཞི་ཡོད་དེ། བདེན་པ་བཞི་ཤེས་པའི་བྱེ་བྲག་གིས་བཞི་བཞི་ཡོད་པའི་ཕྱིར།
བདེན་པ་རྣམ་པ་བཞི་ཤེས་པ་དེ་དག་ལས་ནི་མི་སྐྱེ་བ་དང་ཟད་པ་ཤེས་པ་བཞག་སྟེ། ཟད་
པ་ཤེས་པ་ནི་སྡུག་བསྔལ་ཤེས་སོ་ཞེས་བྱ་བ་ལ་སོགས་པ་དང་། མི་སྐྱེ་བ་ཤེས་པ་ནི་སྡུག་
བསྔལ་ཤེས་ཏེ་སླར་ཤེས་པར་བྱར་མེད་ཅེས་བྱ་བ་ལ་སོགས་པའི་རྣམ་པ་ཅན་ཡིན་པའི་ཕྱིར།
ཟད་པ་དང་མི་སྐྱེ་བ་ཤེས་པ་དེ་གཉིས་དང་པོ་སྐྱེས་པ་ནི་སྡུག་བསྔལ་དང་། རྒྱུ་ཀུན་འབྱུང་
ལ་དམིགས་པ་ནི་རྗེས་སུ་ཤེས་པ་ཡིན་ཏེ། སྲིད་རྩེའི་སྒོམ་སྤང་ཆུང་ངུའི་ཆུང་ངུར་དམིགས་
ནས་མི་རྟག་པ་ལ་སོགས་པའི་སྡུག་བསྔལ་གྱི་རྣམ་པ་དང་། རྒྱུ་ལ་སོགས་པ་ཀུན་འབྱུང་གི་
རྣམ་པ་ཅན་ཡིན་པའི་ཕྱིར། དེ་ནི་སྲིད་རྩེའི་རྣམ་གྲོལ་ལམ་ཡིན་པ་རྗེས་ཤེས་སོ། །ཆོས་
ཤེས། རྗེས་ཤེས། ལམ་ཤེས། ཀུན་རྫོབ་ཤེས་པ་བཞི་ལས་ཕ་རོལ་གྱི་སེམས་རིག་
པ་བཞག་སྟེ། གཞན་སེམས་ཟག་བཅས་ལ་དམིགས་པ་ནི་ཀུན་རྫོབ་ཤེས་པ་དང་། ཟག་
མེད་ལ་དམིགས་པ་ནི་ལམ་ཤེས་པ་དང་། གཉེན་པོའི་བྱེ་བྲག་གིས་ཆོས་ཤེས་རྗེས་ཤེས་ཀྱང་
ཡིན་པའི་ཕྱིར། སེམས་ཤེས་དེས་གང་ཡུལ་དུ་བྱེད་ཅེ་ན། དེ་ནི་ས་འདས་པ་ས་འོག་མའི་ཕ་
རོལ་སེམས་ཤེས་ཀྱིས་ས་གོང་མའི་སེམས་མི་རིག་སྟེ་བསམ་གཏན་གོང་འོག་ལྟ་བུའོ། །

དབང་པོ་འདས་པ་དབང་རྟུལ་དད་མོས་པ་ལྟ་བུའི་ཕ་རོལ་སེམས་ཤེས་ཀྱིས་དབང་ནོན་མཐོང་
ཐོབ་པ་ལྟ་བུའི་སེམས་མི་རིག །གང་ཟག་འདས་པ་ཕྱིར་འོང་གི་ཕ་རོལ་སེམས་ཤེས་ཀྱིས་
དགྲ་བཅོམ་པའི་སེམས་མི་རིག་སྟེ། དེ་དག་གི་ཡུལ་ལས་འདས་པ་ཡིན་པའི་ཕྱིར། ཞིག་པ་
དང་མ་སྐྱེས་པ་མི་རིག་སྟེ། ད་ལྟ་བའི་ཡུལ་ཅན་ཡིན་པའི་ཕྱིར། ཕ་རོལ་སེམས་ཤེས་ཆོས་
ཤེས་དང་རྗེས་ཤེས་ཀྱི་བློའི་ཕྱོགས་ཕན་ཚུན་རིག་པ་མིན་ཏེ། འདོད་པ་དང་གོང་མའི་གཉེན་
པོའི་རིས་སུ་གྱུར་པའི་ཟག་མེད་ཀྱི་ལམ་ཡིན་པའི་ཕྱིར། རིགས་མཐུན་གྱིས་རིག་གོ །
དེའང་སྒོམ་ལམ་གྱི་དབང་དུ་བྱས་ཀྱི། མཐོང་ལམ་ལ་ཕ་རོལ་སེམས་ཤེས་མེད་དེ། ཡུན་
ཐུང་བས་སེམས་ཤེས་ཀྱི་སྦྱོར་བ་བྱ་བའི་སྐབས་མེད་པའི་ཕྱིར་དང་། མཉམ་གཞག་རྒྱུན་
གཅིག་ཡིན་པའི་ཕྱིར། འོན་ཀྱང་མཐོང་ལམ་དེ་ཉིད་གཞན་གྱི་སེམས་ཤེས་ཀྱི་ཡུལ་དུ་གྱུར་
པས། དེ་ལ་ཉན་ཐོས་ཀྱི་སེམས་ཤེས་པས་ནི་ཕ་རོལ་པོའི་མཐོང་བའི་ལམ་སྐད་ཅིག་མ་
བཅོ་ལྔ་ལས། དང་པོ་སྡུག་བསྔལ་ཆོས་བཟོད་ཆོས་ཤེས་གཉིས་རིག་གི རྗེས་ཤེས་
སོགས་ནི་མ་ཡིན་ཏེ། དམིགས་པ་མི་མཐུན་པས་དེ་ཤེས་འདོད་ན་སྦྱོར་བ་གཞན་གྱིས་སྒྲུབ་
དགོས་ལ། དེའི་བར་ལ་སྐད་ཅིག་བཅོ་ལྔ་འདས་ཤིང་། འདས་པར་དམིགས་མི་ནུས་
པའི་ཕྱིར། རང་སངས་རྒྱས་བསེ་རུ་ལྟ་བུའི་སེམས་ཤེས་པས་སྐད་ཅིག་དང་པོ་གཉིས་དང་
བརྒྱད་པ་གསུམ་རིག་སྟེ། དབང་པོ་རྣོ་བས་དེའི་བར་ལ་མངོན་ཤེས་འགྲུབ་པའི་ཕྱིར། དེ་ཕྱིན་
ཆད་དུབ་ནས་མི་ནུས་སོ། །སངས་རྒྱས་བཅོམ་ལྡན་འདས་ནི་མཛད་པ་ཐམས་ཅད་ལྷུན་གྱིས་
གྲུབ་པའི་སྦྱོར་བ་ལས་འབད་རྩོལ་མེད་པར་སྐད་ཅིག་བཅོ་ལྔ་ཀུན་རྫོགས་པར་མཁྱེན་ནོ། །
འོ་ན། ཟད་པ་དང་མི་སྐྱེ་བ་ཤེས་པའི་ཁྱད་པར་ཅི་ཞེ་ན། ཟད་པར་ཤེས་པ་ནི་བདེན་པ་
རྣམས་ལ་བདག་གིས་སྡུག་བསྔལ་ཡོངས་སུ་ཤེས་སོ། །ལ་སོགས་པས་ཀུན་འབྱུང་སྤངས་
སོ། །འགོག་པ་མངོན་དུ་བྱས་སོ། །ལམ་བསྒོམས་སོ། །ཞེས་མཉམ་གཞག་གི་རྟོགས་
པ་རྗེས་ཐོབ་ཀྱིས་ངེས་པའོ། །དེ་བཞིན་དུ་སྡུག་བསྔལ་ཡོངས་སུ་ཤེས་སོ། །སླར་ཡོངས་སུ་
ཤེས་པར་བྱར་མེད་དོ། །ཞེས་བྱ་བ་ལ་སོགས་པ་རྗེས་ཐོབ་ཀྱིས་ངེས་པ་ནི་མི་སྐྱེ་བ་ཤེས་པའི་
བློར་ཁ་ཆེ་བ་རྣམས་འདོད་དོ། །
གསུམ་པ་གྲངས་ངེས་གཉེན་པོའི་བྱེ་བྲག་དང་བཅས་པ་ནི། ཅིའི་ཕྱིར་ཤེས་པ་བཅུར་ཕྱེ་
ཞེ་ན། རྒྱུ་མཚན་བདུན་གྱིས་བཞག་སྟེ། ཡུལ་གྱི་རང་བཞིན་ཤེས་པ་ལས་ཀུན་རྫོབ་ཤེས་པ་

བཞག །ཁམས་གོང་འོག་གི་གཉེན་པོ་ལས་ཆོས་ཤེས་རྗེས་ཤེས་བཞག །རྣམ་པ་མི་རྟག་
སོགས་ལས་སྡུག་ཀུན་ཤེས་པ་ཕྱེ། རྣམ་པ་དང་སྤྱོད་ཡུལ་ཏེ་དམིགས་པ་གཉིས་ཀ་ལས་ནི་
འགོག་ལམ་ཤེས་པ་ཕྱེ་སྟེ་རྣམ་པ་བཞི་ཚན་དང་། དམིགས་པའང་འདུས་བྱས་མ་བྱས་ཐ་
དད་པའོ། །སྦྱོར་བ་ལས་ཕ་རོལ་སེམས་ཤེས་ཕྱེ་སྟེ། སེམས་དེ་ཤེས་པར་བྱའོ་སྙམ་ནས་
བསྒྲུབ་པའི་ཕྱིར། བྱ་བ་བྱས་པ་ཉིད་ལས་ཟད་ཤེས་བཞག་སྟེ། རྒྱུད་ལ་དང་པོ་ཉིད་དུ་
སྐྱེས་པའི་ཕྱིར། སྐལ་མཉམ་གྱི་རྒྱུ་རྒྱས་པ་ལས་མི་སྐྱེ་ཤེས་པ་བཞག་སྟེ། ཟག་མེད་
ཤེས་པ་སྔར་སྐྱེས་ཐམས་ཅད་ཀྱི་འབྲས་བུ་ཡིན་པའི་ཕྱིར། དེ་ལྟར་ན་རྒྱུ་མཚན་བདུན་གྱིས་
ཤེས་པ་བཅུར་བཞག་པ་ཡིན་ནོ། །འོ་ན། ཆོས་ཤེས་འདོད་པའི་གཉེན་པོ་དང་། རྗེས་ཤེས་
གོང་མའི་གཉེན་པོར་ངེས་སམ་ཞེ་ན། མཐོང་ལམ་ལ་ངེས་ཀྱི། སྒོམ་པའི་ལམ་ལ་ལམ་མ་ངེས་
ཏེ། འདོད་པའི་འཕགས་པ་འདོད་པའི་སྒོམ་སྤང་དགུ་འགོག་པ་ལ་ཆོས་ཤེས་པ་དང་ལམ་ལ་
ཆོས་ཤེས་གང་ཡིན་པ་བསྐྱེད་པས་སྤངས་ནས་འདྲིས་པའི་ལམ་དེ་ཉིད་ཀྱིས་ཁམས་གོང་མའི་
སྒོམ་སྤང་སྤོང་བ་སྲིད་པའི་ཕྱིར་དེ་གཉིས་ཁམས་གསུམ་ཆར་གྱི་གཉེན་པོ་ཡིན་པ་སྲིད་དོ། །
དེའང་འགོག་ལམ་གཉིས་ཟག་མེད་ཡིན་པས་ཁམས་སུ་མ་གཏོགས་པས་གོང་སའི་འགོག་ལམ་
ལས་མི་དམན་པའི་ཕྱིར་དེའི་གཉེན་པོ་བྱེད་ཀྱི། སྡུག་ཀུན་ལ་ཆོས་ཤེས་པ་ནི་གོང་མའི་གཉེན་
པོ་མ་ཡིན་ཏེ། གོང་མའི་སྡུག་ཀུན་བས་དམན་པའི་སྡུག་ཀུན་ལ་དམིགས་པའི་སྒོམ་ལམ་ཡིན་
པའི་ཕྱིར་ཏེ། དམན་པས་མཆོག་སུན་འབྱིན་མི་ནུས་པའི་ཕྱིར། འོ་ན། འགོག་ལམ་
ལ་རྗེས་ཤེས་ཀྱིས་འདོད་པའི་གཉེན་པོ་བྱེད་པར་འགྱུར་རོ་ཞེ་ན། འདོད་པའི་ཁམས་ཀྱི་སྤང་
བྱའི་གཉེན་པོ་རྗེས་ཤེས་ཀྱིས་བྱེད་པ་མ་ཡིན་ཏེ། དེ་མ་སྐྱེས་གོང་དུ་ཆོས་ཤེས་པས་སྤངས་
ཟིན་པའི་ཕྱིར། །
བཞི་པ་རྣམ་པའི་བྱེ་བྲག་ནི། འོ་ན། ཤེས་པ་བཅུ་པོ་ཡུལ་གང་གི་རྣམ་པ་ཅན་ཡིན་
ཞེ་ན། ཆོས་ཤེས་པ་དང་རྗེས་སུ་ཤེས་པ་ནི་མི་རྟག་སོགས་རྣམ་པ་བཅུ་དྲུག་ཅན་ཡིན་ཞིང་།
ཀུན་རྫོབ་ཤེས་པ་ནི་སྦྱོར་ལམ་ན་ཡོད་པ་དག་གཉིས་པོ་དེ་བཞིན་དུ་རྣམ་པ་བཅུ་དྲུག་པ་ཡིན་
ལ། གནས་སྐབས་གཞན་ན་ཡོད་པ་ནི་རྣམ་པ་གཞན་དུའང་ཡིན་ཏེ། མི་སྡུག་བྱམས་སོགས་
རང་སྤྱིའི་མཚན་ཉིད་དང་། དེ་ལས་གཞན་པའི་རྣམ་པ་ཅན་ཡང་ཡོད་དོ། །བདེན་པ་
བཞི་ཤེས་རྣམས་ནི་རང་རང་གི་བདེན་པའི་རྣམ་པ་ཅན་དུ་འཇུག་པས་མི་རྟག་སོགས་རྣམ་པ་

བཞི་བཞི་པ་ཡིན་ནོ། །ཕ་རོལ་ཡིད་ཤེས་དྲི་མེད་ཀྱང་ལམ་ཤེས་པ་ཡིན་པས། ལམ་
ཤེས་པ་དེ་བཞིན་དུ་ལམ་བདེན་གྱི་རྣམ་པ་བཞི་ཅན་ཡིན་ནོ། །ཕ་རོལ་སེམས་ཤེས་དྲི་མ་
དང་བཅས་པ་ནི་ཤེས་བྱ་སེམས་དང་སེམས་ལས་བྱུང་བའི་རང་གི་མཚན་ཉིད་ཀྱི་རྣམ་པ་ཅན་
ནོ། །དེ་གཉིས་ཀྱང་སེམས་དང་སེམས་ལས་བྱུང་བའི་རྫས་རེ་རེ་ཞིག་གི་སྤྱོད་ཡུལ་ཡིན་གྱི།
གཉིས་ཀ་གཅིག་ཅར་དུ་མི་འཛིན་ཏེ། སེམས་སོ་སྙམ་དུ་འཛིན་པའི་ཚེ་སེམས་བྱུང་མི་འཛིན།
སེམས་བྱུང་ངོ་སྙམ་དུ་འཛིན་པའི་ཚེ་སེམས་མི་འཛིན་པའི་ཕྱིར། དཔེར་ན། དྲི་མའོ་སྙམ་དུ་
འཛིན་པའི་ཚེ་གོས་མི་འཛིན། གོས་སོ་སྙམ་དུ་འཛིན་པའི་ཚེ་དྲི་མ་མི་འཛིན་པ་བཞིན་ནོ། །
དེ་དག་གི་ལྷག་མ་ཟད་པ་དང་མི་སྐྱེ་བའི་ཤེས་པ་ནི་རྣམ་པ་བཅུ་བཞི་ཅན་ནོ། །སྟོང་པ་དང་
བདག་མེད་མ་གཏོགས་ཏེ། དེའི་རྗེས་ཐོབ་ཀྱི་སྐབས་སུ་བདག་གིས་བྱ་བ་བྱས་སོ། །སྡུག་
བསྔལ་ཤེས་སོ། །འདི་ལས་སྲིད་པ་གཞན་མི་ཤེས་སོ། །ཞེས་སོགས་འབྱུང་བས། བདག་
གི་ཐ་སྙད་དང་སྟོང་བདག་མེད་འགལ་བའི་ཕྱིར་དང་། མཉམ་རྗེས་རྒྱུ་འབྲས་གྲུབ་པའི་ཕྱིར།
དྲི་མེད་ཀྱི་ལམ་ལ་རྣམ་པ་བཅུ་དྲུག་ལས། གཞན་རང་གི་མཚན་ཉིད་ཀྱི་རྣམ་པ་ཡོད་དམ་ཞེ་
ན། མེད་དེ། དྲི་མེད་བཅུ་དྲུག་ལས་གཞན་རྣམ་པ་མེད་པའི་ཕྱིར། ཉི་འོག་པ་ན་རེ།
གཞན་ཡོད་ཅེས་ཟེར་ཏེ། །བསྟན་བཅོས་རྣམ་ཤེས་ཀྱི་ཚོགས་ལས། མི་རྟག་ནས་རྐྱེན་
བར་ལ་འདི་ནི་གནས་ཡོད་དོ། །འདི་ནི་གཞི་ཡོད་དོ་ཞེས་གསུངས་ན། གནས་ནི་མཚན་
ཉིད་དང་། གཞི་ནི་རྒྱུ་ཡིན་པས་མཚན་ཉིད་དང་རྒྱུ་ཤེས་པའི་རྣམ་པ་ཡོད་དོ་ཞེས་གསུངས་
པའི་ཕྱིར། འོ་ན། བཅུ་དྲུག་པོ་རྫས་སུ་དུ་ཞེ་ན། རྫས་སུ་རྣམ་པ་བཅུ་དྲུག་སྟེ། བཅུ་
དྲུག་པོ་སོ་སོར་མངོན་སུམ་དུ་བྱེད་དགོས་པའི་ཕྱིར། གང་ཞེ་ན། རྐྱེན་ལ་རག་ལས་པས་མི་
རྟག་པ་དང་། གནོད་པའི་བདག་ཉིད་ཡིན་པས་སྡུག་བསྔལ་བ་དང་། བདག་གིར་ལྟ་བའི་
མི་མཐུན་ཕྱོགས་ཡིན་པས་སྟོང་པ་དང་། བདག་ཏུ་ལྟ་བའི་མི་མཐུན་ཕྱོགས་ཡིན་པས་བདག་
མེད་པ་དང་། སྡུག་བསྔལ་གྱི་ས་བོན་ཡིན་པས་རྒྱུ་དང་། དེ་མ་ཐག་ཏུ་འབྱུང་བས་ཀུན་
འབྱུང་དང་། རྒྱུན་འབྲེལ་བའི་ཚུལ་གྱིས་རབ་ཏུ་སྐྱེ་བ་དང༌། རྒྱུ་མང་པོས་མངོན་པར་
འགྲུབ་པས་རྐྱེན་དང་། སྡུག་བསྔལ་གྱི་ཕུང་པོ་ཞིག་པས་འགོག་པ་དང༌། འདོད་ཆགས་
ལ་སོགས་པའི་མེ་གསུམ་ཞི་བས་ཞི་བ་དང་། འཚེ་བ་མེད་པས་གྱ་ནོམ་པ་དང་། སྐྱོན་
ཐམས་ཅད་དང་བྲལ་བས་ངེས་པར་འབྱུང་བ་དང་། ཐར་པ་བགྲོད་པའི་དོན་གྱིས་ལམ་དང་།

ཐབས་དང་ལྡན་པས་རིགས་པ་དང༌། ཐར་པ་སྒྲུབ་པས་སྒྲུབ་པ་དང་། གཏན་དུ་ཡང་དག་
པར་འདའ་བར་བྱེད་པས་ངེས་པར་འབྱིན་པའོ། །ཡང་རྣམ་པའི་ངོ་བོ་གང་ཞེ་ན། མདོ་
སྡེ་པ་ཤེས་པའི་འཛིན་སྟངས་ལ་བཞེད་མོད་ཀྱི། འདིར་བྱེ་སྨྲ་ལྟར་ན། རྣམ་པ་ནི་ཤེས་
རབ་ཡིན་ལ། དེའང་ཡུལ་འཛིན་པ་ན་ཤེས་རབ་ཁོ་ནས་འཛིན་པ་མ་ཡིན་གྱི། ཤེས་རབ་དེ་
དང་བཅས་པའི་དམིགས་པ་དང་བཅས་པ་སེམས་དང་སེམས་ལས་བྱུང་བ་ཐམས་ཅད་ཀྱིས་
འཛིན་པར་བྱེད་ལ། ཤེས་བྱར་ཡོད་པའི་གཟུགས་སོགས་ཐམས་ཅད་ནི་གཟུང་བྱ་ཡིན་ནོ། །
དེ་ལྟར་ན་ཤེས་རབ་ནི་རྣམ་པ་དང་གཟུང་འཛིན་གསུམ་ག་དང་། དེ་ལས་གཞན་པའི་དམིགས་
བཅས་ཐམས་ཅད་ནི་གཟུང་འཛིན་གཉིས་དང་། དམིགས་པ་མེད་པ་རྣམས་ནི་གཟུང་བར་
བྱ་བ་ཁོ་ན་ཡིན་ནོ། །་
ལྔ་པ་ཆོས་ཀྱི་ཁྱད་པར་ནི། ཤེས་པ་བཅུ་པོ་དགེ་མི་དགེ་ལུང་མ་བསྟན་གང་ཞེ་ན།
དང་པོ་ཀུན་རྫོབ་ཤེས་པ་ལ་རྣམ་པ་གསུམ་ག་ཡོད་དོ། ཁམས་གསུམ་གྱི་ཤེས་པ་ཟག་བཅས་
ཐམས་ཅད་ཀུན་རྫོབ་ཤེས་པ་ཡིན་པའི་ཕྱིར། གཞན་རྣམས་དགེ་བ་ཡིན་ཏེ། སེམས་
ཤེས་སྒོམ་བྱུང་ཡིན་ལ། གཞན་རྣམས་ཟག་མེད་ཀྱི་ལམ་ཡིན་པའི་ཕྱིར། འོ་ན། ཤེས་པ་བཅུ་པོ་
དེས་གང་ན་ཡོད་ཅེ་ན། དང་པོ་ཀུན་རྫོབ་ཤེས་པ་ཁམས་གསུམ་ས་དགུ་པོ་རྣམས་ཐམས་ཅད་
ན་ཡོད་དེ། ཁམས་གསུམ་གྱི་ཤེས་པ་ཟག་བཅས་ཐམས་ཅད་ཀུན་རྫོབ་ཤེས་པ་ཡིན་པའི་
ཕྱིར། བསམ་གཏན་ས་དྲུག་ན་ཆོས་ཤེས་ཞེས་བྱ་བ་ཡོད་དེ། འདོད་པའི་སྡུག་བསྔལ་
སོགས་ལ་དམིགས་པའི་ཟག་མེད་ཀྱི་ལམ་ཡིན་པའི་ཕྱིར། ཟག་མེད་ས་དགུ་ན་རྗེས་ཤེས་
ཞེས་བྱ་བ་ཡོད་དེ། མཐོང་ལམ་གྱིས་བསྡུས་པ་བསམ་གཏན་ས་དྲུག་ན་ཡོད། སྒོམ་ལམ་
གྱིས་བསྡུས་པ་གཟུགས་མེད་དང་པོ་གསུམ་ན་ཡོད་པའི་ཕྱིར། རྗེས་ཤེས་དེ་བཞིན་དུ་བདེན་པ་
བཞི་ཤེས་པ་དང་། ཟད་མི་སྐྱེ་ཤེས་པ་སྟེ་དྲུག་ནི་ཟག་མེད་ས་དགུ་ན་ཡོད། གཞན་ཕ་
རོལ་གྱི་ཡིད་ཤེས་པ་བསམ་གཏན་གྱི་དངོས་གཞི་བཞི་ན་ཡོད་དེ། ལམ་སླ་བ་ལ་བརྟེན་
དགོས་པའི་ཕྱིར། འོ་ན། དེ་དག་ཁམས་གང་གི་རྟེན་ལ་ཡོད་ཅེ་ན། ཕ་རོལ་སེམས་ཤེས་དེ་
ནི་འདོད་པ་དང་གཟུགས་ཀྱི་རྟེན་ཅན་ཡིན་གྱི། གཟུགས་མེད་ལ་མི་བརྟེན་ཏེ། བསམ་
གཏན་གྱི་དངོས་གཞི་ལ་བརྟེན་པའི་ཕྱིར། ཆོས་ཤེས་ཞེས་བྱ་བ་འདོད་པའི་རྟེན་ཅན་ཡིན་
གྱི། གོང་མ་ལ་མི་བརྟེན་ཏེ། འདོད་པའི་གཉེན་པོར་སྐུར་བའི་ཟག་མེད་ཀྱི་ལམ་ཡིན་

པའི་ཕྱིར། ཁམས་གསུམ་པ་ཡི་རྟེན་ཅན་ནི་སེམས་ཤེས་དང་ཆོས་ཤེས་ལས་གཞན་བརྒྱད་
པོ་ཡིན་ཏེ། ཁམས་གསུམ་གྱི་ཟག་བཅས་ཤེས་པ་ཀུན་རྫོབ་ཤེས་པ་ཡིན་པའི་ཕྱིར་དང་།
ཁམས་གསུམ་གྱི་རྟེན་ལ་རྗེས་ཤེས་སྐྱེ་རུང་བའི་ཕྱིར། འོ་ན། ཤེས་པ་འདི་དག་དྲན་པ་
ཉེར་གཞག་གང་ཡིན་ཞེ་ན། འགོག་པ་ཤེས་པའི་བློ་ནི་འདུས་མ་བྱས་ཁོ་ན་ལ་དམིགས་
པས་ཆོས་དྲན་པ་ཉེ་བར་གཞུག་པ་གཅིག་པུ་སྟེ། ཕ་རོལ་སེམས་པའི་བློ་ནི་ལུས་ལ་མི་
དམིགས་ཤིང་། མཚུངས་ལྡན་ཁོ་ན་འཛིན་པའི་ཕྱིར་དྲན་པ་ཉེར་གཞག་ཕྱི་མ་གསུམ་མོ། །
དེ་དག་གི་ལྷག་མ་ཤེས་པ་བརྒྱད་ལ་བཞི་ག་ཡོད་པ་ཡིན་ཏེ། སྡུག་བསྔལ་སོགས་རེས་
འགའ་ལུས་ནས་ཆོས་ཀྱི་བར་ལ་དམིགས་ཤིང་། ལམ་ཤེས་ཟག་མེད་ཀྱིས་སྡོམ་ལ་དམིགས་ན་
ལུས་དྲན་པ་ཉེར་གཞག་ཏུའང་འགྱུར་བས་བཞི་ག་ཡིན་ནོ། །འོ་ན། ཤེས་པ་ཉིད་ཀྱང་
གཟུང་བྱར་བཤད་པས་ཤེས་པ་བཅུ་པོ་གང་གི་ཡུལ་དུ་ཤེས་པ་དུ་འགྱུར་ཞེ་ན། ཆོས་ཤེས་
པའི་བློའི་སྤྱོད་ཡུལ་ཏེ་དམིགས་པ་ནི་ཤེས་པ་དགུ་ཡིན་ཏེ། ལམ་ལ་ཆོས་ཤེས་པས་རྗེས་
ཤེས་མ་གཏོགས་པའི་ཟག་མེད་ཀྱི་ཤེས་པ་བདུན་དང་། སྡུག་ཀུན་ཆོས་ཤེས་ཀྱིས་ཀུན་
རྫོབ་ཤེས་པ་དང་། གཞན་སེམས་ཟག་བཅས་ལ་དམིགས་པའི་ཕྱིར། ལམ་ཤེས་ཀྱི་ཡུལ་ནི་
ཟག་མེད་ཐམས་ཅད་ཡིན་པས་ཀུན་རྫོབ་ཤེས་པ་ལས་གཞན་དགུ་དང་། རྗེས་བློའི་སྤྱོད་ཡུལ་
ཡང་གོང་མའི་བདེན་པ་ཁོ་ན་ལ་དམིགས་པས་ཆོས་ཤེས་ལས་གཞན་དགུ་ཡིན་ནོ། །སྡུག་
བསྔལ་དང་དེའི་རྒྱུ་ཀུན་འབྱུང་ཤེས་པའི་བློའི་ཡུལ་ནི་ཟག་བཅས་ཡིན་པས་ཀུན་རྫོབ་ཤེས་པ་
དང་། ཕ་རོལ་སེམས་ཤེས་ཟག་བཅས་གཉིས་ཡིན་ནོ། །ཀུན་རྫོབ་ཤེས་པ་སེམས་ཤེས་
ཟད་མི་སྐྱེ་ཤེས་པ་བཞིའི་སྤྱོད་ཡུལ་ནི་ཤེས་པ་བཅུ་ཆར་ཡིན་དུ་རུང་སྟེ། ཀུན་རྫོབ་ཤེས་
པའི་ཡུལ་ནི་ཆོས་ཐམས་ཅད་ཡིན་ཞིང་། སེམས་ཤེས་ཟག་མེད་ཀྱི་ཡུལ་ཡང་ཤེས་པ་དགུ་
དང་། སེམས་ཤེས་ཟག་བཅས་ཀྱིས་ཀུན་རྫོབ་ཤེས་པ་དང་སེམས་ཤེས་ཟག་བཅས་གཞན་
ཡང་རིག་ལ། ཟད་མི་སྐྱེ་ཤེས་ནི་བདེན་པ་བཞི་ཤེས་ཀྱི་བདག་ཉིད་ཡིན་པའི་ཕྱིར། འགོག་
པ་ཤེས་པ་གཅིག་གི་ཡུལ་ནི་ཤེས་པ་ཐམས་ཅད་མིན་ཏེ། སོ་སོར་བརྟག་འགོག་ཁོ་ནར་
དམིགས་ཤིང་། དེ་ཤེས་པ་མིན་པས་སོ། །ད་ནི་ཤེས་བྱའི་ཆོས་ཐམས་ཅད་བཅུར་ཕྱེ་ལ།
ཆོས་བཅུ་པོ་དག་ནི་ཤེས་པ་དུ་ཞིག་གི་ཡུལ་དུ་འགྱུར་བ་ཡིན་ཞེས་སྦྱར་བར་བྱའོ། །ཆོས་
བཅུར་ཇི་ལྟར་འབྱེད་ཅེ་ན། འདུས་བྱས་ཁམས་གསུམ་པའི་ཆོས་དང་དྲི་མ་མེད་པའི་ཆོས་

ཏེ་རྣམ་པ་བཞི་པོ་རེ་རེ་ལའང་མཚུངས་ལྡན་དང་། མཚུངས་ལྡན་མ་ཡིན་པ་དང་། འདུས་མ་
བྱས་ལའང་དགེ་བ་དང་། ལུང་མ་བསྟན་རྣམས་གཉིས་གཉིས་སུ་ཕྱེ་ནས་སོ། །ཇི་ལྟར་
སྦྱར་ཞེ་ན། ཀུན་རྫོབ་ཤེས་པའི་ཡུལ་ནི་ཆོས་བཅུ་པོ་ཐམས་ཅད་དང་། ཆོས་ཤེས་ཀྱི་
ཡུལ་དུ་འདོད་པའི་ཆོས་གཉིས། དྲི་མེད་འདུས་བྱས་ཀྱིའང་གཉིས། འདུས་མ་བྱས་དགེ་
བ་སྟེ་ལྔ་དང་། རྗེས་ཤེས་ཀྱི་ཡུལ་དུ་ཁམས་གོང་མ་གཉིས་དང་། དྲི་མེད་འདུས་བྱས་ཀྱི་
མཚུངས་ལྡན་ཡིན་མིན་གཉིས་གཉིས་རེ་དང་། འདུས་མ་བྱས་དགེ་བ་སྟེ་བདུན། སྡུག་
ཀུན་ཤེས་པའི་ཡུལ་དུ་ཁམས་གསུམ་པའི་དག་དང་། འགོག་པ་ཤེས་པའི་ཡུལ་དུ་འདུས་མ་
བྱས་དགེ་བ་གཅིག་པུ་དང་། ལམ་ཤེས་པའི་ཡུལ་དུ་དྲི་མེད་འདུས་བྱས་གཉིས་དང་། སེམས་
ཤེས་ཀྱི་ཡུལ་དུ་འདོད་གཟུགས་དང༌། ཟག་མེད་ཀྱི་མཚུངས་ལྡན་གསུམ་དང་། ཟད་པ་
དང་། མི་སྐྱེ་ཤེས་གཉིས་ཀྱི་ཡུལ་དུ་འདུས་མ་བྱས་ལུང་མ་བསྟན་མ་གཏོགས་པ་ཆོས་དགུར་
འགྱུར་ཏེ། ཤེས་པ་དེ་དག་གི་དམིགས་ཡུལ་ཤེས་བྱ་དེ་དག་ཡིན་པའི་ཕྱིར། འོ་ན། ཤེས་པ་
གཅིག་གིས་ཆོས་ཐམས་ཅད་ཅིག་ཅར་དུ་ཤེས་པར་འགྱུར་བ་ཡོད་དམ་ཞེ་ན། དེ་ནི་མེད་དེ།
ཡུལ་རྒྱ་ཆེ་ཤོས་རིག་པ་ནི་ཐོས་བསམ་ལས་བྱུང་བའི་ཀུན་རྫོབ་ཤེས་པ་ཡིན་ལ། དེས་ཀྱང་
སྐད་ཅིག་མ་གཅིག་པུ་སྟེ། དང་པོས་རང་དང་རང་གི་ཚོགས་པ་ན་ཡོད་པ་ལས་གཞན་པའི་ཆོས་
ཐམས་ཅད་རིག་སྟེ། ཆོས་ཐམས་ཅད་བདག་མེད་དོ་ཞེས་ལྟ་བ་ན་གཞན་ཐམས་ཅད་བདག་
མེད་པ་ཉིད་དུ་རིག་པར་འགྱུར་གྱི། རང་དང་ལྷན་ཅིག་པའི་ཆོས་ཐམས་ཅད་ནི་མ་ཡིན་ཏེ།
རང་ལ་རང་གིས་བྱེད་པ་འགལ་བའི་ཕྱིར་དང་། རང་གིས་ཚོགས་པ་ན་ཡོད་པ་ཧ་ཅང་ཉེ་བའི་
ཕྱིར། གཟོད་སྐད་ཅིག་གཉིས་པས་སྔ་མ་གཞལ་བའི་ཕྱིར་དང་། མདོ་ལས་ཀྱང་ཤེས་པ་
གཅིག་གིས་ཐམས་ཅད་ཤེས་པ་མེད་ཅེས་གསུངས་པའི་ཕྱིར་རོ། །
གསུམ་པ་ཤེས་པའི་ལྡན་པ་ནི། འོ་ན། ཤེས་པ་དུ་གང་ཟག་གང་ལ་ལྡན་ཞེ་ན། སོ་
སྐྱེ་འདོད་པ་ལ་འདོད་ཆགས་དང་མ་བྲལ་བ་ཀུན་རྫོབ་ཤེས་པ་གཅིག་པུ་དང་ལྡན། འདོད་
ཆགས་དང་བྲལ་བ་དེ་དང་ཕ་རོལ་སེམས་ཤེས་ཏེ་གཉིས་དང་ལྡན། འཕགས་པ་ཟག་མེད་
སྐད་ཅིག་དང་པོ་སྡུག་བསྔལ་ཆོས་བཟོད་ལ་གནས་པའི་ཚེ་ཆགས་ཅན་ཡིན་ན་ཀུན་རྫོབ་ཤེས་
པ་གཅིག་པུ་དང་ལྡན་ཏེ། བཟོད་རྣམས་ཤེས་པ་མིན་ཞེས་པས་སོ། །སྐད་ཅིག་གཉིས་
པ་སྡུག་བསྔལ་ལ་ཆོས་ཤེས་པ་ལ་ནི་ཀུན་རྫོབ་ཤེས་པ་དང་། ཆོས་ཤེས་དང་། བདེན་

པ་བཞི་ཤེས་ཀྱི་ནང་ནས་སྡུག་བསྔལ་ཤེས་པ་སྟེ་གསུམ་དང་ལྡན་ནོ། །དེ་ཡན་ཆད་ནི་སྐད་
ཅིག་མ་བཞི་པ། དྲུག་པ། བཅུ་པའི་ཤེས་པ་རེ་རེ་འཕེལ་བ་དང་ལྡན་པས་བདུན་གྱི་
བར་དུ་ལྡན་ནོ། །ཟག་མེད་སྐད་ཅིག་དང་པོ་ལ་གནས་པ་ཆགས་ཅན་མིན་ན། ཀུན་རྫོབ་
ཤེས་པ་ཕ་རོལ་སེམས་ཤེས་ཏེ་གཉིས་དང་ལྡན། དེས་འགྲེའོ།། །།
བཞི་པ་ཤེས་པའི་འཐོབ་པ་ལ་གསུམ། ལམ་གང་དུ་ཤེས་པ་དུ་འཐོབ། ས་གང་དུ་
ཤེས་པ་དུ་འཐོབ། འཐོབ་པའི་དབྱེ་བའོ། །
དང་པོ་ལ་གསུམ། མཐོང་ལམ་དུ་དུ་འཐོབ། སྒོམ་ལམ་དུ་དུ་འཐོབ། བཤད་
པའི་ལྷག་མ་ལ་དུ་འཐོབ་པའོ། །
དང་པོ་ནི། འོ་ན། མཐོང་ལམ་དུ་ཤེས་པ་དུ་འཐོབ་ཅེ་ན། མཐོང་བའི་ལམ་
ལ་བཟོད་པ་དང་ཤེས་པ་སྐྱེས་པའི་ཚེ་ཇི་ལྟར་སྐྱེས་པ་རྣམས་དང་རིགས་སམ་དམིགས་རྣམ་
འདྲ་བ་མ་འོངས་པ་དག་ཀྱང་འཐོབ་པར་འགྱུར་ཏེ། དེའང་མི་སྐྱེ་བའི་ཆོས་ཅན་དག་ཡིན་
གྱི། སྐྱེ་བའི་ཆོས་ཅན་ནི་མ་ཡིན་ཏེ། མཐོང་ལམ་ལན་དུ་མར་སྐྱེ་བར་ཐལ་བའི་ཕྱིར། འོ་ན།
མཐོང་བའི་ལམ་ལ་རིགས་མི་འདྲ་བ་གཏན་ནས་མི་འཐོབ་བམ་ཞེ་ན། མཐོང་ལམ་དེ་ཉིད་
ལ་སྡུག་ཀུན་འགོག་པ་ལ་རྗེས་སུ་ཤེས་པ་གསུམ་ལ་ནི་བདེན་པ་དེ་དང་། དེ་ཟད་པར་མངོན་
པར་རྟོགས་པས་ཀུན་རྫོབ་ཤེས་པ་ཁྱད་པར་ཅན་སྔོན་མེད་པ་དག་ཀྱང་འཐོབ་པའི་ཕྱིར་མི་འདྲ་
བའང་འཐོབ་བོ། །ཆོས་ཤེས་རྣམས་ཀྱི་ཚེ་མི་འཐོབ་པ་ནི་བདེན་པ་ཟད་པར་མ་རྟོགས་པའི་
ཕྱིར་རོ། །བདེན་པ་གསུམ་པོ་རེ་རེ་ཟད་པར་རྟོགས་པའི་རྗེས་ལ་ཐོབ་པ་དེ་ཉིད་ཀྱི་ཕྱིར་
ཀུན་རྫོབ་ཤེས་པ་དེ་ནི་མངོན་པར་རྟོགས་པའི་མཐའ་ལས་བྱུང་བ་ཞེས་བྱའོ། །འོ་ན། མངོན་
རྟོགས་ཀྱི་མཐའ་ལས་འབྱུང་བའི་ཀུན་རྫོབ་ཤེས་པ་དེ་མངོན་དུ་བྱེད་དམ་ཞེ་ན། དེ་ནི་གཅིག་ཏུ་
མི་སྐྱེ་བའི་ཆོས་ཅན་ཡིན་པའི་ཕྱིར་ནམ་ཡང་མངོན་དུ་བྱེད་པ་ནི་མ་ཡིན་ནོ། །འོན་ཀྱང་དེའི་
ཚེ་འཐོབ་པར་འབྱུང་བས་འཐོབ་ཅེས་བྱའོ། །ལམ་ལ་རྗེས་ཤེས་ཀྱི་ཚེ་ཀུན་རྫོབ་ཤེས་པ་མི་
འཐོབ་སྟེ། ལམ་མངོན་པར་རྟོགས་པའི་མཐའ་མེད་པའི་ཕྱིར་ཏེ། ལམ་མཐའ་དག་སྒོམ་
པར་མི་ནུས་པའི་ཕྱིར། སྡུག་བསྔལ་དང་ཀུན་འབྱུང་གི་མཐའ་ལས་བྱུང་བའི་ཀུན་རྫོབ་ཤེས་
པ་མེད་པར་ཐལ། སྡུག་བསྔལ་མཐའ་དག་ཤེས་པར་མི་ནུས། ཀུན་འབྱུང་མཐའ་དག་
སྤོང་བར་མི་ནུས་པའི་ཕྱིར་ཞེ་ན། མི་མཚུངས་ཏེ། རང་རྒྱུད་ཀྱི་ཀུན་འབྱུང་མཐའ་དག་

སྤོང་བར་ནུས། རང་རྒྱུད་ཀྱི་ལམ་མཐའ་དག་སྒོམ་པར་མི་ནུས་པའི་ཕྱིར། འོ་ན། དེ་ས་
གང་ལ་བརྟེན་ནས་འཐོབ་ཅེ་ན། མཐོང་ལམ་ས་གང་ལ་བརྟེན་པའི་རང་ས་དང་འོག་ས་ལ་
བརྟེན་ནས་འཐོབ་སྟེ། མི་ལྕོགས་མེད་ལ་བརྟེན་ན་འདོད་པ་དང་དེས་བསྡུས་པའི་ཀུན་རྫོབ་
ཤེས་པ་འཐོབ་པ་བཞིན་ནོ། །འོ་ན། དེ་ལ་དྲན་པ་ཉེར་གཞག་གང་ཡིན་ཞེ་ན། འགོག་པའི་
མཐའ་ལས་བྱུང་བའི་ཀུན་རྫོབ་ཤེས་པ་དེ་དྲན་ཉེར་མཐའ་མ་ཆོས་དྲན་ཡིན་ཏེ། འགོག་
བདེན་ལ་དམིགས་ལ། དེའང་ཆོས་ཁོ་ན་ཡིན་པའི་ཕྱིར། སྡུག་ཀུན་གྱི་ནི་བཞི་ག་ཡིན་
ནོ། །ཀུན་རྫོབ་ཤེས་པ་དེ་དག་ཀྱང་རང་རང་གི་བདེན་པའི་རྣམ་པ་ཅན་མི་རྟག་སོགས་
དང༌། དམིགས་པའང་བདེན་པ་དེ་ཉིད་ཡིན་ནོ། །དེའང་སྦྱོར་བ་འབད་རྩོལ་ལས་བྱུང་
བ་ཡིན་ཏེ། མཐོང་ལམ་བསྒོམས་པའི་སྟོབས་ཀྱིས་འཐོབ་པའི་ཕྱིར།
གཉིས་པ་སྒོམ་ལམ་དུ་དུ་འཐོབ་པ་ནི། སྒོམ་ལམ་ལ་ཤེས་པ་དུ་འཐོབ་ཅེ་ན།
འདོད་པ་ལ་ཆགས་བཅས་སྐད་ཅིག་བཅུ་དྲུག་པ་ལམ་རྗེས་ཤེས་ལ་གནས་པ་ལ་ནི་ཤེས་པ་
དྲུག་འཐོབ་སྟེ། བདེན་པ་བཞི་ཤེས་དང་། ཆོས་རྗེས་ཤེས་ཏེ་དྲུག་འཐོབ་པའི་ཕྱིར། དེའང་
ལམ་རྗེས་ཤེས་ནི་ལམ་ཤེས་པ་དང་རྗེས་ཤེས་གཉིས་ཀའི་ངོ་བོ་ཡིན་པའི་ཕྱིར་དེ་གཉིས་ནི་ད་
ལྟར་བྱུང་བ་ཡིན་ལ། གཞན་བཞི་ནི་མ་འོངས་པ་ཁོ་ན་འཐོབ་བོ། །ཀུན་རྫོབ་ཤེས་པ་མི་
འཐོབ་སྟེ། ལམ་མངོན་པར་རྟོགས་པའི་མཐའ་ལས་བྱུང་བའི་ཀུན་རྫོབ་ཤེས་པ་མི་འཐོབ།
དེ་ལས་གཞན་པའི་ཀུན་རྫོབ་ཤེས་པ་འཐོབ་པའི་རྒྱུ་མཚན་མེད་པའི་ཕྱིར། དང་པོ་གྲུབ་སྟེ།
ལམ་མངོན་པར་རྟོགས་པའི་མཐའ་མེད་པའི་ཕྱིར། ཕ་རོལ་སེམས་ཤེས་མི་འཐོབ་སྟེ།
ཆགས་བཅས་ཡིན་པའི་ཕྱིར། ཟད་མི་སྐྱེ་ཤེས་པ་མི་འཐོབ་སྟེ། སློབ་ལམ་པ་ཡིན་པའི་
ཕྱིར། བཅུ་དྲུག་པ་འདོད་པ་ལས་འདོད་ཆགས་དང་བྲལ་བས་དེའི་སྟེང་དུ་ཕ་རོལ་སེམས་
ཤེས་པ་སྟེ་བདུན་འཐོབ་བོ། །ཀུན་རྫོབ་ཤེས་པ་དང་། ཟད་པ་དང་། མི་སྐྱེ་ཤེས་པ་
མི་འཐོབ་པ་སྔར་དང་འདྲ། སྐད་ཅིག་བཅུ་དྲུག་པ་དེའི་གོང་མ་འདོད་པ་ལ་ཆགས་བཅས་
ཀྱི་སྒོམ་པའི་ལམ་སྦྱོར་བ་དང༌། བར་ཆད་མེད་པ་དང་། རྣམ་གྲོལ་དང་། ཁྱད་པར་
ཅན་གྱི་ལམ་རྣམས་ལ་ནི་ཆོས་རྗེས་ཤེས་དང་། བདེན་པ་བཞི་ཤེས་དང་། ཀུན་རྫོབ་ཤེས་
པ་བདུན་འཐོབ་བོ། །བསམ་གཏན་བཞི་དང་གཟུགས་མེད་དང་པོ་གསུམ་སྟེ་ས་བདུན་
ལས་རྒྱལ་བར་བྱེད་པའི་བར་ཆད་མེད་ལམ་དྲུག་ཅུ་རྩ་གསུམ་པོ་ལའང་བཤད་མ་ཐག་པའི་

བདུན་བདུན་འཐོབ་བོ། །སློབ་པ་ཞིག་མངོན་ཤེས་དང་པོ་ལྔ་འཐོབ་པར་བྱེད་པའི་བར་
ཆད་མེད་ལམ་ལའང་སྔར་གྱི་བདུན་འཐོབ་བོ། །རྟོགས་པའི་སྐལ་བ་ཅན་ཞིག་མི་གཡོ་བ་
འཐོབ་པར་བྱེད་པའི་བར་ཆད་མེད་ལམ་ལ་ནི་ཆོས་རྗེས་ཤེས། བདེན་པ་བཞི་ཤེས་དང་།
ཟད་ཤེས་ཏེ་བདུན་འཐོབ་བོ། །སློབ་པ་ཞིག་བསམ་གཏན་ཟག་བཅས་དང་ཟག་མེད་སྤེལ་
མར་སྒོམ་པའི་བར་ཆད་མེད་པའི་ལམ་དག་ལའང་བཤད་མ་ཐག་པའི་ཆོས་ཤེས་སོགས་དང་
པོ་དྲུག་དང་ཀུན་རྫོབ་ཤེས་པ་སྟེ་བདུན་འཐོབ་བོ། །ས་བདུན་གྱིའང་གོང་མ་སྲིད་རྩེ་ལས་
རྒྱལ་བར་བྱེད་པའི་རྣམ་པར་གྲོལ་བའི་ལམ་དང་པོ་བརྒྱད་ལའང་ཆོས་རྗེས་ཤེས། བདེན་
པ་བཞི་ཤེས། ཕ་རོལ་སེམས་ཤེས་བཅས་བདུན་འཐོབ་བོ། །སློབ་པ་དབང་རྟུལ་ཞིག་
རྣོན་པོར་སྦྱོང་བའི་རྣམ་པར་གྲོལ་བའི་ལམ་ལ་ནི་ཆགས་བཅས་ཀྱི་ཆོས་རྗེས་བདེན་པ་བཞི་
ཤེས་པ་དྲུག་དང་། ཆགས་བྲལ་ཡིན་ན་སེམས་ཤེས་བསྣན་པའི་བདུན་འཐོབ་བོ། །བམ་
ཞེས་པས། ཁ་ཅིག །འདིས་འབྲས་བུ་འཐོབ་པར་བྱེད་པ་མཐོང་ལམ་དང་འདྲ་བའི་ཕྱིར་
མངོན་རྟོགས་ཀྱི་མཐའ་ལས་བྱུང་བའི་ཀུན་རྫོབ་ཤེས་པ་འཐོབ་པས་བདུན་དང་བརྒྱད་ཡིན་ནོ་
ཞེས་ཟེར་རོ། །སློབ་པ་དབང་པོ་སྦྱོང་བའི་བར་ཆད་མེད་པའི་ལམ་ལ་ནི་ཆགས་བཅས་
ཆགས་བྲལ་གཉིས་ཀས་ཆོས་རྗེས་བདེན་པ་བཞི་ཤེས་ཏེ་དྲུག་འཐོབ་ཀྱི། བར་ཆད་མེད་ལམ་
དང་སློབ་པ་ཡིན་པས་གསུམ་མི་འཐོབ་ལ། མཐོང་ལམ་དང་འདྲ་བའི་ཕྱིར་ཀུན་རྫོབ་ཤེས་
པ་མི་འཐོབ་བོ། །དེ་བཞིན་དུ་སྲིད་རྩེ་ལས་རྣམ་པར་རྒྱལ་བར་བྱེད་པའི་བར་ཆད་མེད་
ལམ་ལའང་དྲུག་པོ་དེ་ཉིད་ཁོ་ན་འཐོབ་ཀྱི། གཞན་མི་འཐོབ་པ་ནི་སྔར་བཞིན་ནོ། །སྲིད་
རྩེའི་རྣམ་གྲོལ་གྱི་ལམ་དགུ་པ་ཟད་པ་ཤེས་པ་ལ་ནི་དབང་རྟུལ་ལ་ཉམས་པ་སྲིད་པས་མི་སྐྱེ་བ་
མ་གཏོགས་པའི་དགུ་འཐོབ་ཅིང་། མི་གཡོ་བའི་ཆོས་ཅན་གྱིས་ནི་མི་སྐྱེ་བའང་འཐོབ་པས་
བཅུ་པོ་འཐོབ་ལ། དབང་རྟུལ་མི་གཡོ་བ་དེར་འཕོ་བའི་རྣམ་པར་གྲོལ་བའི་ལམ་ཐ་མ་ལའང་
བཅུ་པོ་ཐམས་ཅད་འཐོབ་སྟེ། དེའི་ཚེ་མི་གཡོ་བར་གྱུར་པའི་ཕྱིར། ས་ནི་ཟག་མེད་ས་
དགུ་པོ་ཐམས་ཅད་རྒྱུ་རྒྱས་པས་འཐོབ་བོ། །
གསུམ་པ་བཤད་པའི་ལྷག་མ་ལ་དུ་འཐོབ་པ་ནི། སྔར་བཤད་པའི་ལྷག་མ་འདོད་པའི་
རྣམ་གྲོལ་དགུ་པོ་དང༌། ས་བདུན་གྱི་རྣམ་གྲོལ་ཐམས་ཅད་དང་། མངོན་ཤེས་དང་།
སྤེལ་མའི་རྣམ་གྲོལ་དང་། མི་གཡོ་བར་འཕོ་བའི་རྣམ་གྲོལ་དང་པོ་བརྒྱད་དང་། ཕྱིར་

མི་འོང་གི་སྦྱོར་བ་དང༌། ཁྱད་པར་ལམ་རྣམས་ལ་ཟད་མི་སྐྱེ་ཤེས་མ་གཏོགས་པའི་བརྒྱད་
བརྒྱད་འཐོབ་བོ། །
གཉིས་པ་ས་གང་དུ་ཤེས་པ་དུ་འཐོབ་པ་ནི། འོ་ན། ཟག་བཅས་ཟག་མེད་ཀྱི་
ལམ་གང་ལ་ས་དུའི་ཤེས་པ་འཐོབ་ཅེ་ན། དེ་ལ་ལམ་གཉིས་ལས། དང་པོ་འཇིག་རྟེན་
པའི་ལམ་ལ་ནི་མི་ལྕོགས་མེད་ལ་བརྟེན་ནས་འདོད་པ་ལས་འདོད་ཆགས་དང་བྲལ་བར་བྱས་
ནས་བསམ་གཏན་དང་པོའི་དངོས་གཞི་འཐོབ་པ་ན་རྣམ་གྲོལ་གྱི་ལམ་དགུ་པ་ལ་དང་པོའི་ཉེར་
བསྡོགས་དང༌། དངོས་གཞིས་བསྡུས་པའི་ཀུན་རྫོབ་ཤེས་པ་འཐོབ་པ་ནས་སྲིད་རྩེའི་ཉེར་
བསྡོགས་ཀྱིས་ཅི་ཡང་མེད་ལས་ཆགས་བྲལ་བྱས་པའི་བར་དུ་སྦྱར་རོ། །གཉིས་པ་འདས་ལམ་
ནི་བསམ་གཏན་གཉིས་པ་ལྟ་བུ་གང་ལས་འདོད་ཆགས་དང་བྲལ་བར་བྱ་བའི་ཕྱིར་བསམ་
གཏན་གཉིས་པའི་སས་བསྡུས་པའི་ཟག་མེད་གང་ཞིག་ཐོབ་པའི་དུས་དེར་ཡང་འོག་མ་བསམ་
གཏན་དང་པོའི་ཉེར་བསྡོགས་དང་། དངོས་བཞི་དང་། དངོས་གཞི་ཁྱད་པར་ཅན་དང་།
རྣམ་གྲོལ་དགུ་པའི་ཚེ་བསམ་གཏན་གསུམ་པའི་སས་བསྡུས་པའི་ཟག་པ་མེད་པའང་འཐོབ་སྟེ།
གཉེན་པོའི་རིགས་རྒྱས་པའི་ཕྱིར་རོ། །དེ་བཞིན་དུ་ས་གཞན་གྱི་ཟག་མེད་ལའང་སྦྱར་རོ། །
གང་གིས་ཟད་པ་ཤེས་པ་འཐོབ་པ་ལ་ནི་ཟག་མེད་དུ་མ་ཟད་ཟག་བཅས་ཀྱི་ཡོན་ཏན། མི་
སྡུག །དབུགས་འབྱུང་རྔུབ། དྲན་པ་ཉེར་གཞག་སོགས་ཀྱང་འཐོབ་ལ། དེའང་ས་
ཀུན་གྱིས་བསྡུས་པའི་ཡོན་ཏན་འདོད་ཆགས་དང་བྲལ་བའི་སྟོབས་ཀྱིས་འཐོབ་པ་རྣམས་བསུ་
བའི་ཚུལ་གྱིས་བྱུང་སྟེ། སེམས་ཀྱི་རྒྱལ་སྲིད་ལ་དབང་ཐོབ་པའི་ཕྱིར་རོ། །དཔེར་ན། རྒྱལ་
སྲིད་ཐོབ་ན་ཡུལ་མིས་སྐྱེས་ཀྱིས་བསུ་བ་བཞིན་ནོ། །སྦྱོར་བ་ལ་ལྟོས་པའི་ཡོན་ཏན་རྣམས་
ནི་བསྒྲུབ་དགོས་པའི་ཕྱིར་དེའི་ཚེ་འཐོབ་པ་མ་ཡིན་ནོ། །ས་ཀུན་གྱི་ཡོན་ཏན་འཐོབ་པའང་
འདོད་པའི་རྟེན་ཅན་གྱི་དགྲ་བཅོམ་ཡིན་ན་ཁམས་གསུམ་ཆར་གྱི་དང་། གཟུགས་ཀྱི་ཁམས་
གཉིས་ཀྱི་དང་། གཟུགས་མེད་པའི་རྟེན་ལ་གཅིག་གིས་འཐོབ་བོ། །འོ་ན། གང་རྙེད་པ་
དེ་ཐམས་ཅད་འཐོབ་བམ་ཞེ་ན། སྔོན་འཁོར་བར་འདྲིས་པ་གང་རྣམ་པར་ཉམས་པ་ལས་རྙེད་
ཅིང་མངོན་དུ་བྱས་པ་ནི་མ་འོངས་པ་མི་འཐོབ་སྟེ། སྔར་ཐོབ་པ་གཏོང་བའི་ཕྱིར་རོ། །དེས་
ན་སྔར་མ་འདྲིས་པ་ཟག་མེད་དང་མཐུན་པའི་བསམ་གཏན་ཚད་མེད་ལ་སོགས་པ་མངོན་དུ་
གྱུར་ན། དེ་དང་མཐུན་པ་ཁོ་ན་མ་འོངས་པ་འཐོབ་བོ་ཞེས་སོ། །

གསུམ་པ་འཐོབ་པའི་དབྱེ་བ་ནི། འོ་ན། འཐོབ་པ་ལ་དུ་ཡོད་ཅེ་ན། འབབ་
ན་ཡོད་དེ། དང་པོ་ཆོས་སྔར་མེད་གསར་དུ་རྙེད་པ་ནི་རྙེད་པའི་འཐོབ་པ་དང་བསྟེན་པའི་
འཐོབ་པ་ནི་ཡང་ཡང་མངོན་དུ་བྱས་པ་ཞེས་བྱ་བ་སྟེ། དེ་དག་ནི་ཕལ་ཆེར་དགེ་བ་འདུས་
བྱས་ཀྱི་དབང་དུ་བྱས་པའི་ཐོབ་པའོ། །ལམ་བསྒོམ་པ་ནི་གཉེན་པོའི་འཐོབ་པ་དང་ནི་ཉོན་
མོངས་པའི་འཐོབ་པ་གཅོད་པ་ནི་ཐག་བསྲིང་བའི་ཐོབ་པ་སྟེ། དེ་གཉིས་ནི་ཕལ་ཆེར་ཟག་
པ་དང་བཅས་པ་སྤོང་བའི་དབང་དུ་བྱས་པ་ཡིན་ནོ། །དེ་ལྟར་ན་ཟག་མེད་ཀྱི་ཐོབ་པ་དང་པོ་
གཉིས་དང་། དགེ་བ་ཟག་བཅས་ཀྱི་བཞི་ག་དང༌། ཟག་བཅས་ལྷག་མ་རྣམས་ཀྱི་ཕྱི་མ་
གཉིས་ཡིན་ནོ་ཞེས་སོ། །
ལྔ་པ་ཤེས་པས་བསྡུས་པའི་ཡོན་ཏན་ལ་གཉིས། ཐུན་མོང་མ་ཡིན་པའི་ཡོན་ཏན་དང་།
ཐུན་མོང་གི་ཡོན་ཏན་ནོ། །
དང་པོ་ལ་གཉིས། མདོར་བསྟན། རྒྱས་པར་བཤད་པའོ། །
དང་པོ་ནི། ཟད་པ་ཤེས་ལ་ཟག་བཅས་ཀྱང་། །ཞེས་པ་དང་། ཤེས་པའི་ཚེ་
དགྲ་བཅོམ་པའི་ཡོན་ཏན་འཐོབ་ཚུལ་སྤྱིར་བསྟན་མོད། དེའི་ཚེ་སངས་རྒྱས་ཁོ་ནས་འཐོབ་
པའི་ཡོན་ཏན་དེ་གང་ཞེ་ན། སངས་རྒྱས་ཀྱིས་ཟད་པ་མཁྱེན་པའི་ཚེ་བརྙེས་པའི་ཡོན་ཏན་
གྱི་ཆོས་ནི་ཉན་ཐོས་དང་ཐུན་མོང་མ་ཡིན་པས་མ་འདྲེས་པའི་སྟོབས་བཅུ་དང་། ལ་སོགས་པ་
མི་འཇིགས་པ་བཞི་དང༌། དྲན་པ་ཉེར་གཞག་གསུམ་དང་། ཐུགས་རྗེ་ཆེན་པོ་སྟེ་བཅོ་
བརྒྱད་དོ།། ། །
གཉིས་པ་རྒྱས་བཤད་ལ་བཞི། སྟོབས་བཤད། མི་འཇིགས་པ་བཤད། དྲན་པ་
ཉེར་གཞག་བཤད། ཐུགས་རྗེ་ཆེན་པོ་སྤྲོས་པ་དང་བཅས་པ་བཤད་པའོ། །
དང་པོ་ལ་གཉིས། ཐུགས་ཀྱི་སྟོབས། སྐུའི་སྟོབས་སོ། །
དང་པོ་ནི། འོ་ན། སྟོབས་བཅུ་པོ་དེ་ཤེས་པ་གང་གིས་བསྡུས་ཤེ་ན། གནས་
དང་གནས་མིན་མཁྱེན་པ་ཤེས་པ་བཅུས་བསྡུས་ཏེ། གནས་དང་གནས་མ་ཡིན་པ་མཁྱེན་
པ་དེས་འདུས་བྱས་དང་འདུས་མ་བྱས་ཐམས་ཅད་ཤེས་པའི་ཕྱིར། ལས་དང་དེའི་འབྲས་བུ་
རྣམ་སྨིན་མཁྱེན་པ་ལ་འགོག་ལམ་ཤེས་པ་མ་གཏོགས་པའི་བརྒྱད་ཡོད་དེ། ཡུལ་ལས་འབྲས་
ནི་སྡུག་ཀུན་གྱིས་བསྡུས་པའི་ཕྱིར། བསམ་གཏན་དང་རྣམ་ཐར་སོགས་མཁྱེན་པ་དང་། དབང་

པོ་མཆོག་དང་། མཆོག་མ་ཡིན་པ་མཁྱེན་པ་དང་། མོས་པ་སྣ་ཚོགས་མཁྱེན་པ་དང་། ཁམས་
སྣ་ཚོགས་མཁྱེན་པ་ལ་ནི་འགོག་པ་ཤེས་པ་མིན་པའི་དགུའོ་སྟེ། འདུས་བྱས་ཁོ་ནར་དམིགས་
པའི་ཕྱིར། དམྱལ་བ་ནས་སངས་རྒྱས་ཀྱི་བར་དུ་འགྲོ་བའི་ལམ་མཁྱེན་པ་དག་ལ། ལམ་
རང་གི་ངོ་བོ་མཁྱེན་པ་ལ་བྱས་ན་འགོག་པ་ཤེས་པ་མ་གཏོགས་པ་དགུ། ལམ་འབྲས་བུ་དང་
བཅས་པ་མཁྱེན་པ་ལ་བྱས་ན་བཅུའོ། །སྔོན་གྱི་གནས་རྗེས་སུ་དྲན་པ་དང་། འཆི་འཕོ་
བ་དང་སྐྱེ་བ་མཁྱེན་པ་གཉིས་ནི་ཀུན་རྫོབ་ཤེས་པས་བསྡུས་པ་ཡིན་ཏེ། བདེན་པའི་རྣམ་པ་
ཅན་མ་ཡིན་པར་ཤེས་བྱ་རང་གི་མཚན་ཉིད་ཀྱི་རྣམ་པ་ཅན་ཡིན་པའི་ཕྱིར། ། ཟག་པ་ཟད་པ་
མཁྱེན་པའི་སྟོབས་ལ། ཟག་པ་ཟད་པ་འགོག་པ་རང་གི་ངོ་བོ་མཁྱེན་པ་ལ་བྱས་ན་ཆོས་ཤེས།
རྗེས་ཤེས། འགོག་ཤེས། ཀུན་རྫོབ་ཤེས་པ། ཟད་པ་དང་། མི་སྐྱེ་བ་ཤེས་པ་སྟེ་དྲུག་
གམ། ཟག་པ་ཟད་པའི་རྒྱུད་ལ་ཡོད་པའི་མཁྱེན་པ་ལ་བྱས་ན་ཤེས་པ་བཅུ་ག་ཡིན་ནོ། །
དེ་དག་ས་གང་ལ་བརྟེན་ཞེ་ན། དེ་ལ་སྔོན་གནས་རྗེས་དྲན་དང་། འཆི་འཕོ་བ་དང་སྐྱེ་
བ་མཁྱེན་པའི་སྟོབས་གཉིས་ནི་བསམ་གཏན་གྱི་དངོས་གཞི་བཞི་པོ་དག་ན་ཡོད་དེ། འདི་
དག་ཞི་ལྷག་ཟུང་འབྲེལ་གྱི་ཏིང་ངེ་འཛིན་ལས་བསྐྱེད་དགོས་པའི་ཕྱིར། སྟོབས་ལྷག་མ་བརྒྱད་
པོ་ནི་འོག་ས་སྤོང་བ་ཡིན་གྱི། ཡོན་ཏན་བསྐྱེད་པའི་ས་མིན་པས་ཉེར་བསྡོགས་ཕྱི་མ་བདུན་
མ་གཏོགས་པ་ས་རྣམས་ཀུན་ན་ཡོད་དེ། བསྐྱེད་སླ་བའི་ཕྱིར། ཟག་མེད་རྣམས་ནི་ཅི་
རིགས་པར་ཟག་མེད་ཀྱི་ས་རྣམས་ལ་བརྟེན་ལ། ཀུན་རྫོབ་ཤེས་པས་བསྡུས་པའི་སྟོབས་
རྣམས་ནི་ས་ཐམས་ཅད་ལ་བརྟེན་པར་འདོད་དོ། །ཁམས་གསུམ་གང་གི་རྟེན་ལ་ཡོད་ཅེ་ན།
ཐམས་ཅད་འདོད་པའི་རྟེན་ལ་ཡོད་དུ་རུང་། གཟུགས་ཀྱི་སས་བསྡུས་པ་རྣམས་གཟུགས་ཀྱི་
རྟེན་ལ་ཡོད། གཟུགས་མེད་ཀྱི་སས་བསྡུས་པ་རྣམས་གཟུགས་མེད་ཀྱི་རྟེན་ལ་ཡོད། འོ་
ན། འདི་དག་གང་ཟག་གཞན་ཉན་རང་གི་རྒྱུད་ལའང་ཟག་པ་ཟད་པ་དང་སྔོན་གྱི་གནས་རྗེས་
སུ་དྲན་པ་སོགས་ཡོད་ན། སངས་རྒྱས་ཁོ་ནའི་རྒྱུད་ལ་ཡོད་པ་དེ་ལ་ཅིའི་ཕྱིར་སྟོབས་ཞེས་
བྱ་ཞེ་ན། སངས་རྒྱས་འདིའི་རྒྱུད་ལ་ཡོད་པ་དེ་ལ་སྟོབས་ཞེས་བྱ་སྟེ། གང་གི་ཕྱིར་ན།།
སངས་རྒྱས་ཤེས་བྱ་ལ་ཐོགས་པ་མི་མངའ་བའི་ཕྱིར། །
གཉིས་པ་སྐུའི་སྟོབས་བཤད་པ་ནི། འོ་ན། ཐུགས་ཀྱི་སྟོབས་ཚད་མེད་ན། སྐུའི་
སྟོབས་གང་ཞེ་ན། སྐུ་ལ་སྲེད་མེད་བུའི་སྟོབས་མངའོ། །གཞན་དག་ན་རེ། སྐུའི་རུས་

པའི་ཚིགས་སུམ་བརྒྱ་དྲུག་ཅུ་རྩ་གཉིས་པོ་རེ་རེ་ན་སྲེད་མེད་བུའི་སྟོབས་ཡོད་ཅེས་ཟེར། འོ་
ན། སྲེད་མེད་བུ་ལ་སྟོབས་ཅི་ཙམ་ཡོད་ཅེ་ན། གླང་ཆེན་ཕལ་པ་དང་། ལ་སོགས་
པ་སྤོས་ཀྱི་གླང་པོ་ཆེ་དང༌། ཚན་པོ་ཆེ་དང་། རབ་གནོན་དང༌། ཡན་ལག་མཆོག་
དང་། སྟོབས་མཆོག་དང་། སྲེད་མེད་ཀྱི་བུ་སྟེ་བདུན་པོ་གོང་ནས་གོང་དུ་བཅུ་འགྱུར་དུ་
གླགས་པའི་སྟོབས་ཡིན་ནོ། །འོ་ན། སྐུའི་སྟོབས་ཀྱི་ངོ་བོ་གང་ཞེ་ན། དེ་ནི་རེག་
བྱའི་སྐྱེ་མཆེད་ཡིན་ཏེ། འབྲས་བུའི་རེག་བྱ་ཡིན་པའི་ཕྱིར། །
གཉིས་པ་མི་འཇིགས་པ་བཤད་པ་ནི། འོ་ན། མི་འཇིགས་པ་དེ་ལ་དུ་ཡོད་ཅེ་ན།
མི་འཇིགས་པ་ནི་རྣམ་པ་བཞི་སྟེ། རང་དོན་རྟོགས་པ་ཕུན་ཚོགས་སུ་དམ་བཅས་པ་ལ་མི་
འཇིགས་པ། རང་དོན་སྤངས་པ་ཕུན་ཚོགས་སུ་དམ་བཅས་པ་ལ་མི་འཇིགས་པ། གཞན་
དོན་བར་ཆད་ཀྱི་ཆོས་དམ་བཅས་པ་ལ་མི་འཇིགས་པ། གཞན་དོན་ངེས་འབྱུང་གི་ལམ་
དམ་བཅས་པ་ལ་མི་འཇིགས་པ་རྣམས་སུ་ཡོད་པའི་ཕྱིར། འོ་ན། དེ་དག་ཤེས་པ་གང་
གིས་བསྡུས་ཤེ་ན། དེ་ལ་ཇི་ལྟར་ཏེ། དཔེར་ན། སྟོབས་ནི་དང་པོ་ཤེས་པ་བཅུ་
ཡིན་པ་ལྟར་མི་འཇིགས་པ་དང་པོའང་ཡིན་ཏེ། མངོན་པར་རྫོགས་པ་སངས་རྒྱས་སོ་ཞེས་
བྱ་བ་ནི་ཤེས་བྱ་ཐམས་ཅད་མངོན་སུམ་དུ་མཁྱེན་པ་ཡིན་པའི་ཕྱིར། ཇི་ལྟར་སྟོབས་བཅུ་པ་
ཤེས་པ་དྲུག་གམ་བཅུ་ཡིན་པ་ལྟར། མི་འཇིགས་པ་གཉིས་པའང་ཟག་པ་ཟད་པ་ཉིད་
བཟུང་ན་དྲུག་དང་། བརྒྱུད་ཀྱི་བཟུང་ན་བཅུའོ། །སྟོབས་གཉིས་པ་ཤེས་པ་བརྒྱད་ཡིན་
པ་ལྟར་མི་འཇིགས་པ་གསུམ་པའང་བར་ཆད་ཀྱི་ཆོས་ནི་ཟག་བཅས་ཅི་རིགས་པ་སྟེ། ཀུན་
སྡུག་ཡིན་པས་ཤེས་པ་བརྒྱད་ཡིན་ནོ། །སྟོབས་བདུན་པ་ཤེས་པ་དགུའམ་བཅུ་ཡིན་པ་བཞིན་
དུ་མི་འཇིགས་པ་བཞི་པའང་ཡིན་ཏེ། ངེས་པར་འབྱིན་པའི་ལམ་འབྲས་བུ་དང་བཅས་པ་
བཟུང་ན་བཅུའམ། ལམ་ཁོ་ན་བཟུང་ན་འགོག་ཤེས་བོར་བའི་དགུའོ། །
གསུམ་པ་དྲན་པ་ཉེར་གཞག་བཤད་པ་ནི། དྲན་པ་ཉེར་གཞག་གསུམ་གང་ཞེ་ན།
དེ་བཞིན་གཤེགས་པས་ཆོས་སྟོན་པ་ན། འཁོར་རྣམས་གུས་མི་གུས་འདྲེས་པར་གྱུར་པ་ལ་
དགྱེས་མི་དགྱེས་ཆ་གཉིས་སུ་མི་འགྱུར་བ་དྲན་པ་དང་ཤེས་བཞིན་བཏང་སྙོམས་སུ་བཞུགས་པ་
སྟེ། དེ་བས་ན་དེ་དག་གི་ངོ་བོ་ནི་དྲན་པ་དང་ཤེས་བཞིན་གྱི་བདག་ཉིད་ཡིན་ཡང་། འཁོར་
གྱི་བྱེ་བྲག་ལ་ལྟོས་ནས་གསུམ་དུ་གསུངས་པ་ཡིན་ནོ། །

བཞི་པ་ཐུགས་རྗེ་ཆེན་པོ་སྤྲོས་པ་དང་བཅས་པ་བཤད་པ་ནི། ཐུགས་རྗེ་ཆེན་པོའི་ངོ་བོ་
ནི་ཀུན་རྫོབ་ཤེས་པའི་བློ་ཡིན་ཏེ། བརྩེ་བས་ཉིན་མཚན་དུས་དྲུག་ཏུ་འཇིག་རྟེན་གྱི་དར་རྒུད་
སོགས་ལ་གཟིགས་པའི་ཕྱིར། ཅིའི་ཕྱིར་ཆེན་པོ་ཞེས་བྱ་ཞེ་ན། གྲངས་མེད་གསུམ་དུ་
ཚོགས་གཉིས་ཀྱིས་འགྲུབ་པས་རྒྱུ་རྒྱ་ཆེ་བ་དང་། སྡུག་བསྔལ་གསུམ་དང་བྲལ་བར་གྱུར་
ཅིག་པར་དགོངས་ཤིང་རྗེས་སུ་བརྩེ་བས་རྣམ་པ་ཆེ་བ་དང་། །ཁམས་གསུམ་གྱི་སེམས་ཅན་
ཐམས་ཅད་ལ་གཟིགས་པས་སྤྱོད་ཡུལ་ཆེ་བ་དང་། སེམས་ཅན་ཐམས་ཅད་ལ་འདུ་བྱེད་ཀྱི་
སྡུག་བསྔལ་དང་བྲལ་བར་དགོངས་པའི་ཐུགས་རྗེ་མཉམ་པ་སྟེ་འདྲ་བར་འཇུག་པའི་ཕྱིར་དང་།
འདི་ཉིད་ཤེས་རབ་ཀྱི་རང་བཞིན་ཡིན་པས་རྣོ་ཞིང་བརྩེ་བའི་རྣམ་པ་ཆེས་ཆེ་བའི་ཕྱིར་ཆེན་པོ་
ཞེས་བྱའོ། །འོ་ན། འདི་དང་སྙིང་རྗེ་ལ་ཁྱད་པར་ཅི་ཡོད་ཅེ་ན། ཐ་དད་དུ་བྱ་བ་ནི་
རྣམ་པ་བརྒྱད་ཡོད་དེ། སྙིང་རྗེ་ནི་ཞེ་སྡང་མེད་པ་དང་། ཐུགས་རྗེ་ཆེན་པོ་ནི་གཏི་མུག་
མེད་པ་ཡིན། དམིགས་པའི་ཁྱད་པར་སྙིང་རྗེ་ནི་འདོད་པའི་སེམས་ཅན་ལ་དམིགས། ཐུགས་རྗེ་
ཆེན་པོ་ནི་ཁམས་གསུམ་གྱི་སེམས་ཅན་ལ་དམིགས། རྣམ་པའི་ཁྱད་པར་སྙིང་རྗེ་ནི་སྡུག་བསྔལ་
གྱི་སྡུག་བསྔལ་དང་བྲལ་བར་འདོད་པའི་རྣམ་པ་ཅན་ཡིན། ཐུགས་རྗེ་ཆེན་པོ་ནི་སྡུག་བསྔལ་
གསུམ་ག་དང་བྲལ་བར་འདོད་པའི་རྣམ་པ་ཅན་ཡིན། རྟེན་གྱི་ཁྱད་པར་སྙིང་རྗེ་བསམ་གཏན་
བཞི་ལ་བརྟེན། ཐུགས་རྗེ་ཆེན་པོ་ནི་བསམ་གཏན་བཞི་པ་ལ་བརྟེན་པའི་ཕྱིར། རྒྱུད་ཀྱི་
ཁྱད་པར་སྙིང་རྗེ་ཉན་རང་གི་རྒྱུད་ལའང་ཡོད། ཐུགས་རྗེ་ཆེན་པོ་སངས་རྒྱས་ཉིད་ཀྱི་རྒྱུད་
ལ་ཡོད། ཐོབ་པའི་ཁྱད་པར་སྙིང་རྗེ་འདོད་པ་ལ་འདོད་ཆགས་དང་བྲལ་བས་ཐོབ། ཐུགས་
རྗེ་ཆེན་པོ་སྲིད་རྩེ་ལ་འདོད་ཆགས་དང་བྲལ་བས་ཐོབ་དགོས་པའི་ཕྱིར། སྙིང་རྗེ་དང་ཐུགས་རྗེ་
ཆེན་པོ་ལ་དོན་ཡོངས་སུ་སྐྱོབ་མི་སྐྱོབ་དང་། སྙིང་རྗེ་མི་འདྲ་བར་འཇུག །ཐུགས་རྗེ་ཆེན་
པོ་འདྲ་བར་འཇུག་པའི་ཁྱད་པར་ཡོད་པའི་ཕྱིར། འོ་ན། སངས་རྒྱས་ཐམས་ཅད་རྣམ་པ་
ཐམས་ཅད་དུ་མཉམ་མམ་ཞེ་ན། མཉམ་པ་ཉིད་གསུམ་གྱིས་མཉམ་པ་ཉིད་དེ། སངས་རྒྱས་
ཐམས་ཅད་རྒྱུ་ཚོགས་གཉིས་བསགས་པར་མཉམ་པ་ཉིད་དང༌། འབྲས་བུ་ཆོས་སྐུ་ཐོབ་པར་
མཉམ་པ་དང་། ཕྲིན་ལས་འགྲོ་བའི་དོན་སྤྱོད་པས་མཉམ་པ་ཉིད་ཡིན་པའི་ཕྱིར། འོན་
ཀྱང་སྐུ་ཚེ་དང༌། རིགས་དང་། སྐུ་བོང་ཚོད་ཀྱིས་མཉམ་པ་མིན་ཏེ། དེ་དག་གདུལ་བྱའི་
བསམ་པ་དང་མཐུན་པར་སྟོན་པའི་ཕྱིར། །

གཉིས་པ་ཐུན་མོང་གི་ཡོན་ཏན་ལ་གཉིས། མདོར་བསྟན། རྒྱས་བཤད་དོ། །
དངོས་པོ་ནི། འོ་ན། ཐུན་མོང་བའི་ཡོན་ཏན་དེ་གང་ཞེ་ན། སངས་རྒྱས་ཀྱི་
ཆོས་གཞན་ནི་སློབ་མ་ཉན་ཐོས་དང་རང་རྒྱལ་དང་ཐུན་མོང་བ་ཡིན་ལ། ཁ་ཅིག་སོ་སོའི་
སྐྱེ་བོ་དང་ཐུན་མོང་བ་ཡིན་ཏེ། སངས་རྒྱས་ཀྱི་ཐུགས་རྒྱུད་ལ་ཡོད་པའི་ས་འདྲ་བ་དེ་དག་
གི་རྒྱུད་ལ་ཡོད་པའི་ཕྱིར། དེའང་རིགས་འདྲ་བ་ཙམ་ལ་བརྗོད་ཀྱི། ངོ་བོས་ཁྱད་པར་ཡོད་
དོ། །འོ་ན། དེ་དག་གང་ཞེ་ན། ཉོན་མོངས་མེད་པ་དང༌། སྨོན་ནས་ཤེས་པ་
དང༌། སོ་སོ་ཡང་དག་རིག་པ་དང་། མངོན་ཤེས་དྲུག་པོ་ནི་འཕགས་པ་དང་ཐུན་མོང་
བ་ཡིན་ལ། སོགས་ཁོངས་ནས་མངོན་ཤེས་དང་པོ་ལྔ་དང༌། བསམ་གཏན། ཚད་
མེད། གཟུགས་མེད། རྣམ་ཐར། ཟིལ་གནོན། ཟད་པར་རྣམས་ནི་སྐྱེ་འཕགས་
གཉིས་ཀ་དང་ཐུན་མོང་བ་ཡིན་ནོ།། །།
གཉིས་པ་རྒྱས་བཤད་ལ་གཉིས། འཕགས་པ་དང་ཐུན་མོང་བ་དང་། སྐྱེ་འཕགས་
གཉིས་ཀ་དང་ཐུན་མོང་བའོ། ། །
དང་པོ་ལ་བཞི། ཉོན་མོངས་མེད་པ། སྨོན་ནས་ཤེས་པ། སོ་སོ་ཡང་དག་པར་
རིག་པ་བཞི་བཤད་པ། འཐོབ་ཚུལ་ལོ། །
དང་པོ་ནི། ཉོན་མོངས་མེད་དང་། ཞེས་བཤད་ན། དེ་གང་ཞེ་ན། ཉོན་མོངས་
མེད་པའི་ཏིང་ངེ་འཛིན་ནི་ཀུན་རྫོབ་ཤེས་པ་སྟེ། བདག་ལ་དམིགས་ནས་ཕ་རོལ་གྱི་རྒྱུད་ལ་
ཉོན་མོངས་པ་འགའ་ཡང་སྐྱེ་བར་མ་གྱུར་ཅིག་ཅེས་སྙོམས་པར་འཇུག་ཅིང་། ལངས་ནས་
ཀྱང་དེ་དང་མཐུན་པར་གཞན་གྱི་སེམས་བསྲུང་བའི་ཐབས་བྱེད་པའོ། །ས་གང་ན་ཡོད་ན།
བསམ་གཏན་གྱི་མཐའ་བཞི་པ་ན་ཡོད་དེ། ལམ་སླ་བ་རྣམས་ཀྱི་ནང་ནས་མཆོག་ལ་བརྟེན་
པའི་ཕྱིར། གང་ཟག་གང་གིས་མངོན་དུ་བྱེད་ན། དགྲ་བཅོམ་པ་མི་གཡོ་བའི་ཆོས་ཅན་
གྱི་རྒྱུད་ལ་ཡོད་ཀྱི། གཞན་ལ་མེད་དེ། ཉོན་མོངས་པ་སྐྱེ་བའི་ཕྱིར། ཁམས་གསུམ་གང་
གི་རྟེན་ལ་སྐྱེད་ཅེ་ན། མིས་སྐྱེད་དེ། མིའི་རྟེན་ལ་དགྲ་བཅོམ་པ་ཐོབ་པ་ཞིག་གིས་སྔོན་
གཞན་གྱི་ཉོན་མོངས་པའི་དམིགས་རྐྱེན་བྱས་པ་དྲན་ནས་དེ་འགོག་པར་བྱེད་པའི་ཐབས་ཡིན་
པའི་ཕྱིར། དམིགས་པ་ཉོན་མོངས་པ་ཡིན་ཏེ། རྒྱུ་མཚན་དེའི་ཕྱིར། དེའང་མིའི་རྟེན་
ཅན་ལ་དམིགས་པས་འདོད་པར་གཏོགས་པ་དང་། སྐྱེས་ཟིན་སྤོང་མི་ནུས་པས་མ་སྐྱེས་པ་

དང༌། །གཞི་མེད་མཐོང་སྤང་རྣམས་དགྲ་བཅོམ་ལ་མི་དམིགས་པས་གཞིར་བཅས་སྒོམ་སྤང་གི་
ཆགས་སོགས་སྤྱོད་ཡུལ་དུ་བྱས་ནས་མི་སྐྱེ་བར་གྱུར་ཅིག་སྙམ་པའི་རྣམ་པ་ཅན་ཡིན་ནོ། །
གཉིས་པ་སྨོན་ནས་ཤེས་པ་ནི། འདི་ཤེས་པར་བྱའོ་ཞེས་སྨོན་ནས་རབ་མཐའི་བཞི་
པར་སྙོམས་པར་འཇུག་པས་དེའི་ཡུལ་དུ་ཇི་ཙམ་གྱུར་པ་ཤེས་པ་སྟེ། དེའང་ངོ་བོ་དང་། ས་
དང་། གང་ཟག་དང་། རྟེན་རྣམས་ནི་ཉོན་མོངས་མེད་པ་དེ་བཞིན་དུ་ཡིན་ནོ། །འོན་ཀྱང་
སྨོན་ནས་ཤེས་པ་དེའི་དམིགས་པ་ནི་ཉོན་མོངས་པ་ཁོ་ན་མ་ཡིན་གྱི། གཟུགས་ལ་སོགས་པའི་
ཆོས་ཐམས་ཅད་དོ། །
གསུམ་པ་སོ་སོ་ཡང་དག་པར་རིག་པ་བཞི་བཤད་པ་ནི། ཇི་ལྟར་ཉོན་མོངས་མེད་པའི་
ཏིང་ངེ་འཛིན་གང་ཟག་མི་གཡོ་བའི་ཆོས་ཅན་གྱི་ཡིན་པ་དང༌། གླིང་གསུམ་གྱིས་མིས་སྐྱེས་
ཕ་དེ་བཞིན་དུ། ཆོས་དང་། དོན་དང་། ངེས་པའི་ཚིག་དང་། སྤོབས་པ་སོ་སོ་
ཡང་དག་པར་རིག་པ་དག་ཀྱང་དེ་དང་འདྲའོ། །དེ་དག་གི་དམིགས་པ་དང་། ས་དང་།
ངོ་བོ་ལ་ནི་ཁྱད་པར་ཡོད་དེ། དང་པོ་གསུམ་གྱི་དམིགས་པ་ནི་གོ་རིམ་བཞིན་དུ། མིང་
དང་། དོན་དང་། ངག་ལ་ཐོགས་མེད་དུ་ཤེས་པ་ཡིན། བཞི་པ་སྤོབས་པ་སོ་སོར་
རིག་པ་སྟེ། དོན་གྱི་འགལ་འབྲེལ་གཅོད་པའི་ངག་ཐགས་ཐོགས་མེད་པར་གཞན་ལ་མངོན་པ་
བརྗོད་པ་དང་། དེ་ལྟར་བརྗོད་ནུས་པའི་ཤེས་པ་དང་། ལམ་ཏིང་ངེ་འཛིན་ལ་དབང་བ་
སྟེ་མི་བརྗེད་པ་ཉིད་ལ་དབང་ཞིང་ཐོགས་པ་མེད་པར་ཤེས་པ་ཡིན་པས། དེའི་དམིགས་པ་
ནི་ངག་དང་ལམ་ཡིན་ཞིང་། ངོ་བོའང་འགོག་ཤེས་ལས་གཞན་པའི་ཤེས་པ་དགུ་ཡིན། ས་ནི་
འདོད་པ་ནས་སྲིད་རྩེའི་བར་ཐམས་ཅད་ལ་ཅི་རིགས་པར་བརྟེན་དུ་རུང་ངོ༌། །དོན་སོ་སོ་ཡང་
དག་པར་རིག་པ་ནི་དོན་ཆོས་ཐམས་ཅད་རིག་པར་བཟུང་ན་ཤེས་པ་བཅུའམ། དོན་མཆོག་
མྱང་འདས་རིག་པར་བཟུང་ན་འགོག་ཤེས། ཆོས་ཤེས། རྗེས་ཤེས། ཀུན་རྫོབ་ཤེས་པ།
ཟད་པ་དང༌། མི་སྐྱེ་བ་ཤེས་པ་སྟེ་དྲུག་གོ །དེ་ནི་འདོད་པ་ནས་སྲིད་རྩེའི་བར་གྱི་ས་ཀུན་ན་
ཡོད། གཞན་ཆོས་དང་ངེས་པའི་ཚིག་སོ་སོ་ཡང་དག་པར་རིག་པ་ཀུན་རྫོབ་ཤེས་པའོ། །ས་
ནི་ཆོས་རིག་འདོད་པ་དང་བསམ་གཏན་བཞི་ན་ཡོད་ཀྱི། གཟུགས་མེད་ན་མེད་དེ། དེ་ན་
མིང་གི་ཚོགས་མེད་པའི་ཕྱིར། ངག་རིག་པ་ནི་འདོད་པ་དང་བསམ་གཏན་དང་པོ་ན་ཡོད་
ཀྱི། དེ་ཡན་ཆད་ན་མེད་དེ། ངག་ཀུན་ནས་སློང་བྱེད་ཀྱི་རྟོག་པ་མེད་པའི་ཕྱིར། །

བཞི་པ་འཐོབ་ཚུལ་ནི། འོ་ན། དེ་དག་གཅིག་ཐོབ་པ་ལ་ཐམས་ཅད་ཐོབ་པས་
ཁྱབ་བམ་ཞེ་ན། ཁྱབ་སྟེ། བཞི་པོ་དེ་དག་མ་ཚང་བར་ནི་དེ་གང་རུང་གཅིག་ཐོབ་པ་མེད་
པའི་ཕྱིར། འོ་ན། ཉོན་མོངས་པ་མེད་པ་ལ་སོགས་པའི་ཡོན་ཏན་དྲུག་པོ་དེས་གང་གིས་
འཐོབ་ཅེ་ན། དྲུག་པོ་དེ་དག་བསམ་གཏན་གྱི་རབ་མཐའ་བཞི་པའི་སྦྱོར་བས་འཐོབ་བོ། །དེ་
ལ་དུ་ཡོད་ཅེ་ན། རབ་མཐའ་དེ་ནི་རྣམ་པ་དྲུག་ཡོད་དེ། དོན་དབྱེ་ན་སྔར་གྱི་དྲུག་པོ་ལས་
ངེས་ཚིག་ནི་དེའི་སྟོབས་ཀྱིས་འཐོབ་ཀྱི། འདོད་པ་དང་པོར་ངེས་པས་དེ་ཉིད་བོར་བ་ལྔ་དང་།
དེ་དག་མ་ཡིན་པའི་རབ་མཐའ་སྟེ་རྣམ་པ་དྲུག་ཏུ་ཡིན་པའི་ཕྱིར། ངེས་ཚིག་སོ་སོ་ཡང་དག་
རིག་པ་མ་གཏོགས་ཏེ། དེ་འདོད་པ་དང་བསམ་གཏན་དང་པོའི་སས་བསྡུས་པ་ཡིན་པའི་
ཕྱིར་ཏེ། ངག་ནི་འདོད་དང་དང་པོ་ནི། །ཞེས་གསུངས་པའི་ཕྱིར། ཡོན་ཏན་དྲུག་པོ་
དེ་ལ་རབ་མཐའ་ཞེས་བརྗོད་པའི་རྒྱུ་མཚན་ཅི་ཞེ་ན། ཡོད་དེ། བསམ་གཏན་བཞི་པའི་
རབ་མཐའ་དེ་ནི་བསམ་གཏན་དང་པོ་ནས་སྲིད་རྩེའི་བར་གྱི་ལུགས་འབྱུང་དང་ལུགས་བཟློག་
གི་ས་ཀུན་གྱིས་མཐུན་པར་བྱས་ནས། ཆུང་ངུ་ལས་འབྲིང་། འབྲིང་ལས་ཆེན་པོ་འཕེལ་
བའི་རབ་ཏུ་ཕྱིན་པ་ཡིན་པའི་ཕྱིར། ཡོན་ཏན་དྲུག་པོ་དེ་དག་ཀྱང་སངས་རྒྱས་ལས་གཞན་
པའི་རྒྱུད་ལ་ཡོད་པ་ནི་སྦྱོར་བ་འབད་རྩོལ་ལས་སྐྱེས་པ་ཡིན་ལ། སངས་རྒྱས་ལ་ནི་སྦྱོར་བ་
མེད་དེ། ཡོན་ཏན་གྱི་དབང་ཕྱུག་ཡིན་པའི་ཕྱིར། །
གཉིས་པ་སྐྱེ་འཕགས་གཉིས་ཀ་དང་ཐུན་མོང་བ་ལ་ལྔ། དབྱེ་བ། ངོ་བོ། ཆོས་
ཀྱི་ཁྱད་པར། མངོན་ཤེས་ཀྱིས་བསྡུས་པའི་ཡོན་ཏན། མངོན་ཤེས་དང་པོ་རྒྱས་པར་བཤད་
པའོ། །
དང་པོ་ནི། སོ་སོ་ཡང་དག་རིག་མངོན་སོགས། །ཞེས་བཤད་ན། མངོན་ཤེས་
དེ་ལ་དུ་ཡོད་ཅེ་ན། མངོན་ཤེས་རྣམ་པ་དྲུག་ཡོད་དེ། རྫུ་འཕྲུལ་གྱིས་ཡུལ་སྤྲུལ་པ་དང་།
འགྲོ་བ་ཤེས་པ་དང་། ལྷའི་རྣ་བའི་རྣམ་ཤེས་ཀྱིས་སྒྲ་ཐམས་ཅད་ཐོས་པ་དང་། སྔར་བཤད་
པའི་ཕ་རོལ་ཡིད་ཤེས་དང་ནི། སྔོན་གྱི་གནས་སམ་ཚེ་རབས་རྗེས་སུ་དྲན་པ་དང་། འཆི་
འཕོ་བ་དང་སྐྱེ་བ་ཤེས་པ་དང༌། ཟག་པ་ཟད་པ་ཤེས་པ་མངོན་དུ་བྱ་བའི་མངོན་པར་ཤེས་
པ་ཞེས་རེ་རེ་ལ་སྦྱར་ཏེ། རྣམ་པ་དྲུག་ཡོད་པའི་ཕྱིར། །
གཉིས་པ་ངོ་བོ་ནི། སྤྱིར་མངོན་ཤེས་དྲུག་པོ་ཐམས་ཅད་རྣམ་གྲོལ་ལམ་གྱི་བློ་སྟེ་ཤེས་

རབ་ཡིན་ལ། བྱེ་བྲག་ཏུ་གསུམ་པ་དང་དྲུག་པ་ལས་གཞན་པའི་མངོན་ཤེས་བཞིའི་ངོ་བོ་ནི་
ཀུན་རྫོབ་ཤེས་པ་ཡིན་ཏེ། ཤེས་བྱ་རང་གི་མཚན་ཉིད་ཀྱི་རྣམ་པ་ཅན་ཡིན་པའི་ཕྱིར། གཞན་
གྱི་སེམས་ལ་དམིགས་ནས་དེའི་ཁྱད་པར་ཤེས་པའི་མངོན་ཤེས་ནི་ཟག་མེད་ཡིན་ན་ཆོས་ཤེས།
རྗེས་ཤེས། ལམ་ཤེས་དང༌། ཟག་བཅས་ཡིན་ན་ཀུན་རྫོབ་ཤེས་པ་དང་། སེམས་
ཤེས་རང་དང་ལྟ་ཡིན་ནོ། །ཟག་པ་ཟད་པའི་མངོན་པར་ཤེས་པ་ནི་ཟག་ཟད་མཁྱེན་པའི་
སྟོབས་བཞིན་དུ་ཟག་ཟད་ཤེས་པ་ཉིད་བཟུང་ན་དྲུག་གམ། དེ་རྒྱུད་ལྡན་ལ་བཟུང་ན་ཤེས་
པ་བཅུའོ། །
གསུམ་པ་ཆོས་ཀྱི་ཁྱད་པར་ནི། འོ་ན། དེ་དག་ས་གང་ན་ཡོད་ཅེ་ན། མངོན་
པར་ཤེས་པ་དང་པོ་ལྔ་ནི་བསམ་གཏན་གྱི་དངོས་གཞི་བཞི་དག་ན་ཡོད་དེ། ལམ་སླ་བ་ལ་
བརྟེན་པའི་ཕྱིར། དྲུག་པ་ཟག་མེད་ནི་ས་དགུ་ན་ཡོད་དོ། །དེ་དག་ཀྱང་རང་གང་ལ་བརྟེན་
པའི་རང་ས་དང་འོག་སའི་སྤྱོད་ཡུལ་ཅན་ཡིན་ནོ། །དེ་དག་གང་གིས་འཐོབ་ཅེ་ན། ཐོབ་
པར་བྱ་བའི་མངོན་ཤེས་རྣམས་ཚེ་སྔར་འཁོར་བར་འདྲིས་པ་འདོད་པ་ལ་འདོད་ཆགས་དང་
བྲལ་བས་འཐོབ། མ་འདྲིས་པ་སྦྱོར་བས་འཐོབ་བོ། །འོ་ན། དེ་དག་དྲན་པ་ཉེར་
གཞག་གང་ཡིན་ཞེ་ན། གསུམ་པ་གཞན་སེམས་ཤེས་པའི་མངོན་ཤེས་ནི་ལུས་མ་གཏོགས་
པའི་དྲན་པ་ཉེར་གཞག་གསུམ་ལ་ཡོད་དེ། མཚུངས་ལྡན་ཁོ་ནར་དམིགས་པའི་ཕྱིར། རྫུ་
འཕྲུལ་དང་། ལྷའི་རྣ་བ་དང་། མིག་གི་མངོན་ཤེས་ནི་དང་པོ་ལུས་དྲན་པ་ཉེར་གཞག་
གཅིག་པུ་ཡིན་ཏེ། གཟུགས་སྒྲར་དམིགས་པའི་ཕྱིར། འོ་ན། དེ་དག་དགེ་མི་དགེ་
ལུང་མ་བསྟན་གསུམ་པོ་གང་ཞེ་ན། མིག་དང་རྣ་བའི་མངོན་ཤེས་ནི་མ་བསྒྲིབས་ལུང་དུ་མ་
བསྟན་པ་ཡིན། ལྷག་མ་རྣམས་དགེ་བ་ཡིན་ནོ། །
བཞི་པ་མངོན་ཤེས་ཀྱིས་བསྡུས་པའི་ཡོན་ཏན་ལ་གཉིས། རིག་པ་གསུམ་བཤད། ཆོ་
འཕུལ་གསུམ་བཤད་པའོ། །
དང་པོ་ནི། དགྲ་བཅོམ་པའི་རྒྱུད་ཀྱི་མངོན་ཤེས་ཐ་མ་གསུམ་ནི་རིག་པ་ཡིན་ཏེ། སྔོན་
དྲན་གྱིས་སྔོན་གྱི་མཐའ་དང་། སོག།ས་སྒྲ་འཆི་སྐྱེ་ཤེས་པས་ཕྱི་མཐའ་དང་། ཟག་ཟད་ཀྱིས་
ད་ལྟ་བ་ལ་རྨོངས་པ་མ་རིག་པ་ནི་བཟློག་པའི་ཕྱིར་དུ་བཤད་པའི་ཕྱིར། སྔོན་གྱི་གནས་རྗེས་སུ་
དྲན་པའི་མངོན་ཤེས་ནི་སྔོན་གྱི་མཐའ་ལ་མ་རིག་པ་ཟློག་བྱེད་ཡིན་ཏེ། སྔོན་གྱི་རང་གཞན་

གྱི་རྒུད་པ་དྲན་པ་དེས་སྐྱོ་བའི་ཕྱིར། འཆི་འཕོ་བ་དང་སྐྱེ་བ་ཤེས་པའི་མངོན་ཤེས་ནི་ཕྱི་མའི་
མཐའ་ལ་རྨོངས་པ་ཟློག་བྱེད་ཡིན་ཏེ། གདུལ་བྱ་གཞན་གྱི་མ་འོངས་པའི་རྒུད་པ་རྗེས་སུ་དྲན་པ་
དེས་སྐྱོ་བའི་ཕྱིར། ཟག་པ་ཟད་པའི་མངོན་ཤེས་ནི་ད་ལྟར་བའི་མཐའ་ལ་རྨོངས་པ་སེལ་བྱེད་
ཡིན་ཏེ། ད་ལྟར་བའི་གནས་ལུགས་མངོན་སུམ་དུ་རྟོགས་པའི་ཕྱིར། ཅིའི་ཕྱིར་མི་སློབ་
པའི་རིག་པ་ཞེས་བྱ་ཞེ་ན། དེ་དག་ལས་མི་སློབ་པའང་ཡིན་ལ་དེའི་རིག་པའང་ཡིན་པ་ནི་
ཐ་མ་ཟག་ཟད་མངོན་ཤེས་ཡིན་ལ། དང་པོ་གཉིས་ནི་མི་སློབ་པ་དེའི་རྒྱུད་ལ་སྐྱེས་པའི་
ཕྱིར་མི་སློབ་པ་དེ་རིག་པ་ཞེས་བྱའི། དངོས་སུ་ན་དེ་གཉིས་ཟག་བཅས་ཡིན་པས་སློབ་མི་
སློབ་གཉིས་ཀ་མ་ཡིན་ནོ། །སློབ་པ་ཆགས་བྲལ་ལའང་དེ་གཉིས་ཡོད་བཞིན་དུ་ཅིའི་ཕྱིར་
རིག་པར་མི་གཞག་ཅེ་ན། འདི་དག་སློབ་པ་ལའང་ཡོད་པར་འདོད་མོད་དེ། འོན་ཀྱང་
མ་རིག་པས་ཟིལ་གྱི་མནན་པ་དང་བཅས་པའི་རྒྱུད་ལ་ཡོད་པའི་ཕྱིར་ན། མདོ་ལས་རིག་པར་
མ་བཤད་དེ་འགལ་བའི་ཕྱིར།
གཉིས་པ་ཆོ་འཕྲུལ་གསུམ་བཤད་པ་ནི། མངོན་ཤེས་དེ་དག་ལས་དང་པོ་རྫུ་འཕྲུལ་
དང་། གསུམ་པ་སེམས་ཀྱི་རྣམ་གྲངས་ཤེས་པ། དྲུག་པ་ཟག་ཟད་ནི་རིམ་པ་བཞིན་དུ་
རྫུ་འཕྲུལ་དང༌། ཀུན་ཏུ་བརྗོད་པ་དང་། ལམ་ཇི་ལྟ་བར་རྗེས་སུ་བསྟན་པའི་ཆོ་འཕྲུལ་
རྣམས་ཡིན་ཏེ། གདུལ་བྱའི་ཡིད་འཕྲོག་པར་བྱེད་པའི་ཕྱིར། འོ་ན། གསུམ་པོ་དེ་
ལས་གང་མཆོག་ཡིན་ཞེ་ན། རྗེས་སུ་བསྟན་པ་མཆོག་ཡིན་ཏེ། ཟག་པ་ཟད་པ་ལ་མི་
འཕྲུལ་བའི་ཕྱིར་དང་། ཕན་པ་དང་ཡིད་འོང་གི་འབྲས་བུ་ལ་སྦྱོར་བར་བྱེད་པའི་ཕྱིར། །
ལྔ་པ་མངོན་ཤེས་དང་པོ་རྒྱས་པར་བཤད་པ་ལ་གསུམ། རྫུ་འཕྲུལ་གྱི་མངོན་ཤེས་
བཤད་པ་དང་། ལྷའི་མིག་རྣ་བཤད་པ། དོགས་གཅོད་ལྷག་མ་བཤད་པའོ། །
དང་པོ་ལ་གསུམ། ངོ་བོ་ཡུལ་དང་བཅས་པ། སྤྲུལ་སེམས་བཤད་པ། རྫུ་
འཕྲུལ་གྱི་དབྱེ་བའོ། །
དང་པོ་ནི། འོ་ན། རྫུ་འཕྲུལ་གྱི་མངོན་ཤེས་ཞེས་བཤད་ན། རྫུ་འཕྲུལ་དེ་
གང་ཞེ་ན། རྫུ་འཕྲུལ་ནི་ཏིང་ངེ་འཛིན་ཡིན་ནོ། །དེ་ལ་ཅིའི་ཕྱིར་རྫུ་འཕྲུལ་ཞེས་བྱ་ཞེ་
ན། དེ་ལས་ནི་ཡོན་ཏན་རྣམས་འབྱུང་ཞིང་འགྲུབ་པའི་ཕྱིར། ཡོན་ཏན་གང་ཞེ་ན།
ཡུལ་སྣ་ཚོགས་སྤྲུལ་པ་དང་འགྲོ་བ་ལ་དབང་འབྱོར་བའི་ཕྱིར། འོ་ན། འགྲོ་བ་དེ་ལ་དུ་

ཡོད་ཅེ་ན། ཡིད་ལྟར་མགྱོགས་པར་འགྲོ་བ་དང་། མྱུར་དུ་འདབ་ཆགས་ལྟར་ལུས་ཕྱིན་
པར་བྱེད་པས་འགྲོ་བ་དང་། ཐག་རིང་པོའམ་ཐུང་ངུར་མོས་པ་ལས་བྱུང་བའི་འགྲོ་བ་དང་
གསུམ་མོ། །དེ་དག་གང་ཟག་གང་ལ་ཡོད་ཅེ་ན། སྟོན་པ་ལ་ཡིད་མགྱོགས་ཀྱི་འགྲོ་བ་
ཡོད། གཞན་ཉན་ཐོས་ལ་སོགས་པ་དེ་དག་ལ་ཕྱིན་བྱེད་ཀྱི་འགྲོ་བ་དང༌། མོས་པ་ལས་
བྱུང་བའི་འགྲོ་བ་ཡང་ཡོད། སྤྲུལ་པ་ལ་གཉིས་ཡོད་དེ། འདོད་པར་གཏོགས་པའི་སྤྲུལ་
པ་དང་། གཟུགས་སུ་གཏོགས་པའི་སྤྲུལ་པ་གཉིས་ཡོད་པའི་ཕྱིར། འདོད་པར་གཏོགས་
པའི་སྤྲུལ་པ་ནི་ཕྱིའི་སྐྱེ་མཆེད་གཟུགས་དྲི་རོ་རེག་བཞི་སྤྲུལ་པ་ཡིན་གྱི། མིག་ལ་སོགས་པ་
སྤྲུལ་པས་ཡིན་ཏེ། སེམས་ཅན་གྱི་རིགས་ལ་སྔར་མེད་གསར་སྐྱེ་མེད་པའི་ཕྱིར། སྒྲ་སྤྲུལ་པ་
མ་ཡིན་ཏེ། རིགས་འདྲའི་རྒྱུན་མེད་པའི་ཕྱིར། ཆོས་ཀྱི་སྐྱེ་མཆེད་དང་ཡིད་ཀྱི་སྐྱེ་མཆེད་
སྤྲུལ་པ་མ་ཡིན་ཏེ། སྤྲུལ་སེམས་མེད་པའི་ཕྱིར། དེ་ལ་རྣམ་པ་གཉིས་ཡོད་དེ། རང་ཉིད་
སེང་གེ་ལ་སོགས་པར་བསྒྱུར་བ་རང་ལུས་དང་འབྲེལ་བ་དང་། ཕྱི་རོལ་ཏུ་སེང་གེ་ལ་སོགས་
པར་བསྒྱུར་བ་གཞན་ལུས་དང་འབྲེལ་བ་གཉིས་ཡོད་པའི་ཕྱིར། གཟུགས་སུ་གཏོགས་པའི་
སྤྲུལ་པས་གཟུགས་དང་རེག་བྱ་གཉིས་སྤྲུལ་པ་ཡིན་གྱི། དྲི་རོ་མི་སྤྲུལ་ཏེ། གཟུགས་ན་
དྲི་རོ་མེད་པའི་ཕྱིར། དེའང་རང་ལུས་དང་འབྲེལ་བ་དང་། གཞན་ལུས་དང་འབྲེལ་བ་
གཉིས་སོ། །
གཉིས་པ་སྤྲུལ་སེམས་བཤད་པ་ནི། མངོན་ཤེས་ཁོ་ནས་སྤྲུལ་པ་སྤྲུལ་བར་བྱེད་དམ་ཞེ་
ན། མ་ཡིན་ཏེ། མངོན་ཤེས་ཀྱིས་རྣམ་འཕྲུལ་ཇི་ལྟར་དགོས་པ་ཤེས་ཤིང་། དེ་ལས་
ལངས་ཏེ་སྤྲུལ་སེམས་དག་གིས་མངོན་དུ་བྱས་ནས་སྤྲུལ་ལོ། །སྤྲུལ་སེམས་དེ་དག་ཀྱང་
དབྱེ་ན་ནི་བཅུ་བཞིའོ། །གང་ཞེ་ན། བསམ་གཏན་གྱི་དངོས་གཞི་བཞི་ལས་འབྲས་བུ་
རང་ས་དང་འོག་ས་རྣམས་ཀྱི་སྤྲུལ་སེམས་དག་འབྱུང་བས། དེས་ན་བསམ་གཏན་དང་པོའི་
ས་པའི་འབྲས་བུ་རང་ས་དང་འདོད་པའི་སྤྲུལ་སེམས་གཉིས་ཡིན་པ་ནས། གཉིས་པ་ལ་
རང་ས་དང་འོག་ས་གཉིས་ཏེ་གསུམ་དང་། གསུམ་པའི་བཞི་དང༌། བཞི་པའི་ལྟ་ཡིན་
པའི་བར་དུ་རིམ་པ་བཞིན་དུ་ཤེས་པར་བྱའོ། །དེས་ན་འོག་སའི་བསམ་གཏན་གྱི་འབྲས་བུ་
ས་གོང་མ་ལས་སྐྱེས་པའི་སྤྲུལ་སེམས་ནི་མིན་ཏེ། ཡིན་ན་འོག་སས་གོང་ས་སྤྲུལ་ནུས་པར་
ཐལ་ལོ། །དེ་ཇི་ལྟར་འཐོབ་ཅེ་ན། སྤྲུལ་སེམས་དེ་རྙེད་པའི་ཚུལ་ནི་བསམ་གཏན་གྱི་དངོས་

གཞི་དག་པ་བཞིན་དུ་འོག་ས་ལས་འདོད་ཆགས་དང་བྲལ་བས་འཐོབ་བོ། །འོ་ན། ལྡང་འཇུག་
ཇི་ལྟར་བྱ་ཞེ་ན། སྤྲུལ་སེམས་དེ་ནི་ཐོག་མར་མངོན་དུ་བྱེད་ཅིང་། སྤྲུལ་སེམས་ལ་འཇུག་པ་
ན་བསམ་གཏན་དགུ་པ་ལས་དང་། རྒྱུན་གྱི་ཚེ་རང་ཉིད་ལས་འབྱུང་ཞིང་། དེ་ལས་ཀྱང་མ་
ལངས་བར་དུ་རང་གི་རྒྱུན་ཁོ་ན་དང་། ལངས་པ་ན་བསམ་གཏན་དག་པ་བ་གཉིས་འབྱུང་སྟེ།
ཏིང་ངེ་འཛིན་ལ་མ་ཞུགས་པ་ལ་ལྡང་བ་མེད་པའི་ཕྱིར། སྤྲུལ་པ་ཐམས་ཅད་ཀྱང་རང་རང་
གི་ས་པའི་སྤྲུལ་སེམས་ཀྱིས་རང་སའི་སྤྲུལ་པ་སྤྲུལ་བར་བྱེད་ཀྱི། གཞན་གྱི་སྤྲུལ་སེམས་
ཀྱིས་ས་གཞན་གྱི་སྤྲུལ་པ་སྤྲུལ་བར་མི་བྱེད་དོ། །འོན་ཀྱང་སྤྲུལ་པ་ངག་སྨྲ་འཇུག་པའི་སྨྲ་
སེམས་ནི་བསམ་གཏན་གཉིས་པ་ཡན་ཆད་རང་ས་ན་མེད་པས་འོག་མ་དང་པོའི་རྟོག་དཔྱོད་
མངོན་དུ་བྱས་ནས་སྨྲ། ཀྱང་ཞེས་པ་ནི་འདོད་པ་དང་། དང་པོའི་ས་པའི་སྤྲུལ་པ་ནི་རང་
སའི་སྨྲ་སེམས་ཀྱིས་སྨྲ་བར་སྟོན་པའོ། །སྨྲ་བ་དེའང་ལྷ་མིའི་སྟོན་པའི་སྤྲུལ་པ་སྨྲ་ཡང་རང་
ཉིད་མི་གསུང་པ་ལ་སོགས་པ་ཇི་ལྟར་བཞེད་པ་ལྟར་ཡིན་ལ། དེ་མིན་པའི་སྤྲུལ་པ་རྣམས་
ནི་སྤྲུལ་པ་པོ་དང་བཅས་ཏེ་སྨྲ་དགོས་སོ། །འོ་ན། རྒྱུད་གཅིག་ལ་སེམས་གཉིས་ཅིག་
ཅར་མི་འབྱུང་བས། སྨྲ་སེམས་ཡོད་པའི་ཚེ་སྤྲུལ་སེམས་མེད་ལ། སྤྲུལ་སེམས་ཡོད་པའི་
ཚེ་སྨྲ་སེམས་མེད་པས་ཇི་ལྟར་སྤྲུལ་པ་སྨྲ་འཇུག་ཅེ་ན། དང་པོ་སྦྱོར་བའི་ཚེ་སྤྲུལ་སེམས་ཀྱིས་
སྤྲུལ་པ་སྤྲུལ་ནས་བདག་གི་སྤྲུལ་པ་འདི་ཡུན་རིང་དུ་གནས་པར་གྱུར་ཅིག །དེ་ནས་སྨྲ་སེམས་
ཀྱིས་སྨྲ་བར་གྱུར་ཅིག །ཅེས་རིམ་པ་ལྟར་འབྱུང་བར་བྱིན་གྱིས་བརླབས་ནས། ཕྱིས་
སྤྲུལ་སེམས་ལས་གཞན་སྨྲ་སེམས་ཀྱིས་སྨྲ་འཇུག་པའི་ཕྱིར་སྐྱོན་མེད་དོ། །ཅི་གསོན་པོ་ཁོ་
ན་ལ་བྱིན་བརླབས་ཡོད་དམ་ཞེ་ན། ཤི་བ་ལའང་བྱིན་བརླབས་ཡོད་དེ། འོད་སྲུང་ཆེན་
པོའི་ཀེང་རུས་གནས་པར་བྱིན་གྱིས་བརླབས་པ་དེ་སྲིད་དུ་གནས་པའི་ཕྱིར། འོན་ཀྱང་མི་
བརྟན་པ་ཤ་ལ་སོགས་པ་ལ་ནི་བྱིན་བརླབས་མེད་དེ། དེ་ལྟར་བྱིན་གྱིས་མ་བརླབས་པའི་
ཕྱིར་རོ་ཞེས་ཁ་ཆེ་བ་འདོད་ལ། གཞན་དག་ནི་ཤི་བ་ལ་བྱིན་བརླབས་ཡོད་པ་མིན་གྱི།
འོད་སྲུང་གི་ཀེང་རུས་གནས་པ་ནི་གནས་གཙང་མའི་ལྷ་རྣམས་ཀྱི་མཐུའོ་ཞེས་ཟེར་རོ། །འོ་
ན། སྤྲུལ་སེམས་དུ་མས་སྤྲུལ་པ་གཅིག་སྤྲུལ་ལམ། གཅིག་གིས་གཅིག་ཁོ་ན་སྤྲུལ་ཞེ་
ན། དང་པོར་མ་བྱང་བའི་ཚེ་ནི་སྤྲུལ་སེམས་དུ་མས་སྤྲུལ་པ་གཅིག་སྤྲུལ་པ་ཡིན་ཏེ། ཡུན་
རིང་དུ་འབད་དགོས་པའི་ཕྱིར། ཕྱིས་མངོན་ཤེས་བྱང་བར་གྱུར་ནས་ནི་སྔ་མ་ལས་བཟློག་

པ་སྤྲུལ་སེམས་གཅིག་གིས་དུ་མ་སྤྲུལ་པར་བྱེད་དོ། །ཅི་སྤྲུལ་སེམས་དེའི་ངོ་བོ་དགེ་སོགས་
གང་ཡིན་ཞེ་ན། བསྒོམས་པ་ལས་སྐྱེས་པའི་སྤྲུལ་སེམས་གང་ཡིན་པ་དེ་ནི་ངེས་པར་ལུང་
མ་བསྟན་ཡིན་ལ། ལྷ་ཀླུ་ཤ་ཟ་ལ་སོགས་པའི་སྐྱེ་བ་ལས་སྐྱེས་ཤིང་ཐོབ་པའི་སྤྲུལ་སེམས་
ནི་ཕན་གནོད་བྱ་བའི་ཕྱིར་སྤྲུལ་པར་བྱེད་པ་དང་། བཏང་སྙོམས་པ་ཡིན་པའི་ཕྱིར་དགེ་མི་
དགེ་ལུང་མ་བསྟན་རྣམ་པ་གསུམ་མོ། །
གསུམ་པ་རྫུ་འཕྲུལ་གྱི་དབྱེ་བ་ནི། ཅི་རྫུ་འཕྲུལ་བསྒོམས་བྱུང་དང་སྐྱེས་ཐོབ་ཁོ་ནར་
ཟད་དམ་ཞེ་ན། མ་ཟད་དེ། རྫུ་འཕྲུལ་ནི་གཉིས་པོ་དེ་དག་དང༌། གཞན་ཡང་གྷན་
དྷ་རི་ལ་སོགས་པའི་གསང་སྔགས་ལས་བྱུང་བ་དང་། རུས་སྦལ་གྱི་ཟེ་བ་དང༌། རྨ་བྱའི་
མདོངས་ལ་སོགས་པའི་སྨན་དག་ལས་བྱུང་བ་དང་། རྒྱལ་པོ་ང་ལས་ནུ་དང་བར་སྲིད་པ་རྣམས་
ཀྱི་ལྟ་བུ་ལས་ལས་སྐྱེས་པ་དང་རྣམ་པ་ལྔ་ཡིན་ནོ། །
གཉིས་པ་ལྷའི་མིག་རྣ་བཤད་པ་ནི། ཅི་ལྷའི་མིག་དང་རྣ་བ་དེ་དག་ལྷའི་དངོས་སམ།
འོན་ཏེ་འདྲ་བས་དེ་སྐད་བརྗོད་ཅེ་ན། ལྷའི་མིག་དང་རྣ་བ་གཉིས་ནི་གཟུགས་ཁམས་པ་
རྣམས་ཀྱི་དང་ཁྱད་མེད་ཡིན་ཏེ། བསམ་གཏན་གྱི་མཐུས་དབང་པོ་དེ་གཉིས་ཀྱི་ཚོགས་པར་
བསམ་གཏན་དེ་དང་དེའི་ས་པའི་གཟུགས་དང་བ་འགྲུབ་པའི་ཕྱིར། དེ་གཉིས་ནི་རྣམ་ཤེས་
དང་བཅས་པས་ཡུལ་འཛིན་པའི་ཕྱིར་རྟག་ཏུ་རྟེན་པ་དང་བཅས་པ་ཁོ་ན་ཡིན་ལ། ཞར་བ་
དང༌། ནོངས་པ་དང་། འོན་པ་ལ་སོགས་པའི་མ་ཚང་བ་མེད་པའོ། །དེ་དག་གི་ཡུལ་ནི་
གཟུགས་སྒྲ་ཐག་རིང་བ་དང་། ཕྲུ་བ་དང་། སོགས་སྒྲས་བསྒྲིབས་པ་དག་གིའང་སྤྱོད་
ཡུལ་ཅན་ཡིན་པས་ཤའི་མིག་ལས་ཁྱད་པར་དུ་འཕགས་སོ། །འོ་ན། ལྷའི་མིག་གི་མངོན་
ཤེས་ཀྱིས་ཐག་རིང་པོ་ཇི་ཙམ་མཐོང་ཞེ་ན། ཉན་ཐོས་དགྲ་བཅོམ་པ་དང་། རང་རྒྱལ་བསེ་
རུ་ལྟ་བུ་དང་། ལྷ་མིའི་སྟོན་པ་རྣམས་ཀྱི་ལྷའི་མིག་གིས་ནི་རིམ་པ་ལྟར། སྟོང་གཉིས་
དང་། སྟོང་གསུམ་དང་། འཇིག་རྟེན་གྱི་ཁམས་གྲངས་མེད་པ་མཐོང་བ་སྟེ། འདི་
ནི་མངོན་པར་འདུ་མཛད་པའི་དབང་དུ་བྱས་སོ། །མངོན་འདུ་མ་མཛད་པར་ཡང་རིམ་པ་ལྟར།
སྟོང་སྤྱི་ཕུད་དང་། སྟོང་གཉིས་དང་། སྟོང་གསུམ་རྣམས་མཐོང་ངོ༌། །
གསུམ་པ་དོགས་གཅོད་ལྷག་མ་བཤད་པ་ནི། ཅི་རྫུ་འཕྲུལ་ཁོ་ན་སྐྱེས་ཐོབ་ཡིན་ནམ།
འོན་ཏེ་གཞན་ཡང་སྐྱེས་ཐོབ་ཡོད་ཅེ་ན། རྫུ་འཕྲུལ་ལས་གཞན་མིག་སྣ། སེམས་ཤེས།

སྔོན་གནས་རྗེས་དྲན་ལ་ཡང་སྐྱེ་བས་ཐོབ་པ་ཡོད་དོ། །སྐྱེས་ཐོབ་ཀྱི་ལྷའི་མིག་དེས་ནི་སྲིད་
པ་བར་མ་མི་མཐོང་ངོ་སྟེ། དེ་ནི་བསྒོམས་བྱུང་གི་ལྷའི་མིག་གི་ཡུལ་ཡིན་པའི་ཕྱིར། སྐྱེས་
ཐོབ་ཀྱི་སེམས་ཤེས་དེ་ནི་བསམ་པའི་དབང་གིས་དགེ་མི་དགེ་ལུང་མ་བསྟན་རྣམ་པ་གསུམ་ག་
ཡོད་དོ། །གང་ཡང་རྟོག་གེ་བ་རྣམས་ཀྱི་ལུས་ངག་གི་མཚན་མ་ལས་སེམས་ཤེས་པ་དང་
རིག་སྔགས་ཀྱིས་བྱས་པའི་སེམས་ཤེས་པ་དེའང་དགེ་མི་དགེ་ལུང་མ་བསྟན་གསུམ་ཡིན་ལ།
སེམས་ཤེས་བསྒོམས་བྱུང་ནི་དགེ་བ་ཁོ་ནའོ། །དེའང་དམྱལ་བ་པ་དག་གི་སེམས་ཤེས་དང་
སྔོན་གནས་རྗེས་སུ་དྲན་པས་ནི་དང་པོ་སྐྱེས་མ་ཐག་ནས་ཇི་སྲིད་སྡུག་བསྔལ་གྱི་ཚོར་བས་ཡིད་
མ་དཀྲུགས་པ་དེ་སྲིད་དུ་ཤེས་ཀྱི། ཕྱིས་ནི་བདག་ཀྱང་མི་དྲན་པའི་ཕྱིར་མི་ཤེས་སོ། །འགྲོ་
བ་གཞན་ལྷ་དང་དུད་འགྲོ་ཡི་དྭགས་སོགས་ལ་ཡོད་པའི་སྐྱེས་ཐོབ་ཀྱིས་ནི་རྟག་ཏུ་ཤེས་སོ། །
མི་རྣམས་ལ་ནི་རྫུ་འཕྲུལ་ལ་སོགས་པ་སྔར་ཇི་སྐད་བཤད་པ་དེ་དག་བསྒོམས་པ་ལས་བྱུང་བ་
དང༌། རྟོག་གེ་དང་། རིག་སྔགས་དང༌། སྨན་དང་། ལས་ལས་སྐྱེས་པ་རྣམས་
ཡོད་ཀྱི། དེ་དག་སྐྱེ་བས་ཐོབ་པ་ནི་མེད་དེ། སྐྱེས་པ་ཙམ་གྱིས་མི་ལྡན་པའི་ཕྱིར་རོ། །
ཆོས་མངོན་པའི་མཛོད་ཀྱི་ཚིག་ལེའུར་བྱས་པ་ལས། ཡེ་ཤེས་བསྟན་པ་ཞེས་བྱ་བ་སྟེ་གནས་
བདུན་པའི་མཆན་འགྲེལ་བཤད་པའོ།། །།
༈ བརྒྱད་པ་སྙོམས་འཇུག་བསྟན་པའི་གནས་ལ་གཉིས། སྙོམས་འཇུག་དངོས།
དེས་བསྡུས་པའི་ཡོན་ཏན་ནོ། །
དང་པོ་ལ་བཞི། དངོས་གཞི། ཉེར་བསྡོགས། ཁྱད་པར་ཅན། ཏིང་ངེ་འཛིན་གྱི་
དབྱེ་བའོ། །
དང་པོ་ལ་ལྔ། དབྱེ་བ། བསམ་གཏན་གྱི་ཡན་ལག །ཇི་ལྟར་འཐོབ་ཚུལ། གང་
ལས་གང་འབྱུང་། ཆོས་ཀྱི་ཁྱད་པར་རོ། །
དང་པོ་ལ་གཉིས། རྒྱས་པར་དབྱེ་བ། བསྡུ་བ་བསྟན་པའོ། །
དང་པོ་ལ་གཉིས། བསམ་གཏན་གྱི་དབྱེ་བ། གཟུགས་མེད་ཀྱི་དབྱེ་བའོ། །
དང་པོ་ནི། ཡོན་ཏན་ཐམས་ཅད་སྐྱེ་བའི་རྟེན་བསམ་གཏན་དག་ནི་མདོར་བསྡུས་
ན་རྣམ་པ་གཉིས་ཏེ། རྒྱུ་སྙོམས་འཇུག་གི་བསམ་གཏན་དང་། འབྲས་བུ་སྐྱེ་བའི་བསམ་
གཏན་ནོ། །དེའང་འོག་སར་མངོན་དུ་བྱེད་པ་དང་། མཉམ་གཞག་དང་དགེ་བ་ཁོ་ན་ཡིན་པ་

ནི་རྒྱུའི་བསམ་གཏན་ནོ། །རང་སར་ཁོ་ནར་མངོན་དུ་གྱུར་པ་དང་། མཉམ་པར་གཞག་
མིན་གཉིས་ཀར་ཡོད་པ་དང་། དགེ་བ་དང་ལུང་མ་བསྟན་ཡང་ཡིན་པ་ནི་འབྲས་བུའི་བསམ་
གཏན་ནོ། །དེ་དག་རེ་རེ་ཞིང་ཡང་སའི་སྒོ་ནས་དབྱེ་ན་བསམ་གཏན་དང་པོ་ནས་བཞི་པའི་
བར་བཞི་བཞི་པ་ཡིན་ནོ། །དེ་ལ་འབྲས་བུ་བསམ་གཏན་དང་པོ་ལ་སོགས་པ་དེར་སྐྱེ་བའི་
བསམ་གཏན་དག་ནི་གནས་གསུམ་པར་སོ་སོ་ཡི། བསམ་གཏན་ས་ནི་གསུམ་པ་ཡིན། །
ཞེས་སོགས་ཀྱིས་རབ་ཏུ་སྟེ་དང་པོར་བཤད་ཟིན་ལ། རྒྱུ་སྙོམས་འཇུག་གི་བསམ་གཏན་ནི་
དགེ་བའི་སེམས་རྩེ་སྟེ་དམིགས་པ་གཅིག་པར་བྱེད་པའི་སེམས་བྱུང་སྟེ། འདི་ལ་བྱེ་སྨྲས།
གཙོ་བོ་སེམས་བྱུང་ཏིང་ངེ་འཛིན་ཡིན་ཀྱང་། དེའི་སྟོབས་ཀྱིས་སེམས་ཀྱང་རྩེ་གཅིག་པར་
བྱེད་པ་ཡིན་ནོ་ཞེས་སོ། །ཏིང་ངེ་འཛིན་སེམས་ཐམས་ཅད་ཀྱི་འཁོར་དུ་འབྱུང་ཡང་སྐྱོན་
མེད་དེ། ཁྱད་པར་ཅན་གྱི་དབང་དུ་བྱས་པའི་ཕྱིར། དེ་ཉིད་རྗེས་སུ་འབྲང་བའི་འཁོར་
དང་བཅས་ན་ནི་བསམ་གཏན་སྡོམ་པ་རིག་མིན་གཟུགས་དང་ཚོར་སོགས་ཕུང་པོ་ལྔའི་རང་
བཞིན་ཡིན་ནོ། །སོ་སོའི་མཚན་ཉིད་ལ་བསམ་གཏན་དང་པོ་ནི་དཔྱོད་པ་དང་། དགའ་
བ་དང་། བདེ་བ་དང་མཚུངས་པར་ལྡན་པའི་དགེ་སེམས་རྩེ་གཅིག་པའོ། །དེར་རྟོག་པ་
མ་སྨོས་པ་ནི་དཔྱོད་པ་ལ་རྟོག་པར་ལྡན་པས་སོ། །བསམ་གཏན་གཉིས་པ་ནི་ཡན་ལག་སྔ་
མ་རྟོག་དཔྱོད་སྤངས་ཤིང་དགའ་བདེ་དང་ལྡན་པའི་རྩེ་གཅིག་པ་དང་། གསུམ་པ་ནི་ཡན་ལག་
སྔ་མ་རྟོག་དཔྱོད་དང་དགའ་བ་སྤངས་ཤིང་བདེ་བ་དང་ལྡན་པའི་རྩེ་གཅིག་པ་དང་། བཞི་
པ་ནི་དེ་བཞི་ཀ་སྤངས་པའི་གཟུགས་ཀྱི་དགེ་བ་རྩེ་གཅིག་པ་ཡིན་ཏེ། དེ་བས་བསམ་གཏན་
རྣམས་ཡན་ལག་ལས་ངེས་པར་འབྱུང་བ་ཞེས་བྱའོ། །
གཉིས་པ་གཟུགས་མེད་ཀྱི་དབྱེ་བ་ནི། ཇི་ལྟར་བསམ་གཏན་རྣམས་རྒྱུ་སྙོམས་འཇུག་
དང༌། འབྲས་བུ་སྐྱེ་བ་གཉིས་དང་། རེ་རེ་ལའང་བཞི་བཞི་ཡིན་པ་དེ་བཞིན་དུ་གཟུགས་
མེད་པ་དག་ཀྱང་རྣམ་པ་གཉིས་དང་། བཞི་སོགས་ཡིན་ནོ། །རྗེས་འབྲང་གི་གཟུགས་
མེད་པས་འཁོར་དང་བཅས་ན་ཕུང་པོ་བཞི་པ་ཡིན་ཞིང་། གཟུགས་མེད་པ་རྣམས་ནི་དམིགས་
པ་ལས་ངེས་པར་འབྱུང་བ་ཡིན་པས་བསམ་གཏན་བཞི་པ་དང༌། ནམ་མཁའ་མཐའ་ཡས་
སོགས་འོག་མ་འོག་མའི་སའི་དམིགས་པ་ལས་དབེན་ཞིང་འདའ་བར་བྱེད་པའི་ཉེར་བསྡོགས་
ལས་སྐྱེས་པ་ཞེས་བྱ་བ་ཡིན་ལ། དེའང་དངོས་གཞི་བཞི་ཉེར་བསྡོགས་ཕྱི་མ་གསུམ་དང་

བཅས་པར་ནི་གཟུགས་ཀྱི་འདུ་ཤེས་བཤིག་པ་ཅེས་བྱ་སྟེ། རང་ས་ན་གཟུགས་མེད་ཅིང་
འོག་མ་ལ་མི་དམིགས་པའི་ཕྱིར། ནམ་མཁའ་མཐའ་ཡས་ཀྱི་ཉེར་བསྡོགས་ནི་གཟུགས་ཀྱི་
འདུ་ཤེས་བཤིག་པ་མིན་ཏེ། བསམ་གཏན་བཞི་པའི་གཟུགས་ལ་དམིགས་ནས་རགས་
སོགས་སུ་བལྟ་བའི་ཕྱིར། གཟུགས་མེད་ན་གཟུགས་ཅུང་ཟད་ཡོད་པ་སོགས་ཀྱི་འདོད་ཚུལ་
ལ་རྩོད་པ་མང་ཡང་། རང་ལུགས་ནི་གཟུགས་མེད་པའི་ཁམས་ན་ནི་གཟུགས་ཅུང་ཟད་
ཀྱང་མེད་པའི་ཕྱིར་གཟུགས་མེད་ཅེས་བཤད་དོ། །འོ་ན། དེ་ནས་འོག་མར་སྐྱེས་པའི་
གཟུགས་གང་ལས་སྐྱེ་ཞེ་ན། གཟུགས་དེ་ནི་གཟུགས་མེད་དུ་མ་སྐྱེས་པའི་སྔར་གཟུགས་
དང་ལྷན་ཅིག་སྤྱོད་པའི་སེམས་རྒྱུད་ཀྱིས་རྐྱེན་བྱས་ཤིང་རྣམ་སྨིན་གྱི་རྒྱུ་ཡིན་པའི་གཟུགས་སྔར་
འགགས་པ་ལས་སྐྱེ་བར་འགྱུར་བའི་འགལ་བ་མེད་དོ། །ཅིའི་ཕྱིར་ནམ་མཁའ་མཐའ་ཡས་
ལ་སོགས་པ་ཞེས་བྱ་ཞེ་ན། དེ་ལ་དང་པོ་གསུམ་ནི་སྦྱོར་བའི་མིང་གིས་བཏགས་ཏེ། འདི་
ལྟར་སྦྱོར་བའི་དུས་སུ་ནམ་མཁའ་མཐའ་ཡས་སོ་ཞེས་བྱ་བ་དང་། རྣམ་ཤེས་མཐའ་ཡས་
སོ་ཞེས་བྱ་བ་དང་། ཅི་ཡང་མེད་དོ་ཞེས་བྱ་བ་དེ་ལྟར་སྦྱོར་བའི་ཕྱིར། སྲིད་རྩེ་ནི་འདུ་
ཤེས་ཆུང་ཞིང་མི་གསལ་བས་དམན་པའི་ཕྱིར་འདུ་ཤེས་མེད་པ་ཞེས་བྱ་ལ། འདུ་ཤེས་ཅུང་
ཟད་ཀྱང་ཡོད་པའི་ཕྱིར་འདུ་ཤེས་མེད་པའང་མ་ཡིན་ནོ་ཞེས་ཀྱང་བརྗོད་དོ། །
གཉིས་པ་བསྡུ་བ་བསྟན་པ་ནི། གོང་དུ་བཤད་པའི་ཚུལ་དེ་ལྟར་ན་བསམ་གཏན་
བཞི་དང་གཟུགས་མེད་བཞི་སྟེ་སྙོམས་པར་འཇུག་པའི་དངོས་གཞིའི་རྫས་ནི་རྣམ་པ་བརྒྱད་
ཡིན་ལ། དེ་དག་ལས་སྲིད་རྩེ་མ་གཏོགས་པའི་བདུན་ནི་ངོ་བོའི་སྒོ་ནས་དབྱེ་ན་རྣམ་པ་
གསུམ་སྟེ། གང་དག་ཅེ་ན། རོ་མྱང་བ་དང་མཚུངས་པར་ལྡན་པ་དང༌། དག་པ་བ་
དང༌། ཟག་མེད་རྣམས་སོ། །བརྒྱད་པ་སྲིད་རྩེ་ནི་རོ་མྱང་ལྡན་དང་། དག་པ་བ་རྣམ་
པ་གཉིས་ཡིན་གྱི། འདུ་ཤེས་མི་གསལ་བས་ཟག་མེད་མ་ཡིན་ནོ། །དེ་ལ་རོ་མྱང་ལྡན་
ནི་མཚུངས་ལྡན་གྱི་གྲོགས་སྲེད་པ་དང་བཅས་པའོ། །འཇིག་རྟེན་པའི་སྙོམས་འཇུག་གི་དགེ་
བ་ནི་མ་ཆགས་པ་ལ་སོགས་པ་དང་མཚུངས་པར་ལྡན་པས་དག་པ་བ་ཞེས་བྱ་ལ། དེ་ནི་རོ་
མྱང་ལྡན་དེས་མྱང་བར་བྱ་བའང་ཡིན་ཏེ། དག་པ་བ་འདི་ནི་བཟང་ངོ་ཞེས་དེ་ལ་ཞེན་ཅིང་སྲེད་
པའི་ཕྱིར་རོ། །ཟག་མེད་ནི་འཇིག་རྟེན་ལས་འདས་པའི་སྙོམས་འཇུག་བདེན་པའི་རྣམ་པ་
ཅན་ནོ། །

གཉིས་པ་བསམ་གཏན་གྱི་ཡན་ལག་ལ་གཉིས། རྒྱུ་སྙོམས་འཇུག་གི་ཡན་ལག་དང་།
འབྲས་བུ་སྐྱེ་བ་ན་ཚོར་བ་དུ་ཡོད་དཔྱད་པའོ། །
དང་པོ་ལ་གསུམ། དགེ་བའི་ཡན་ལག་དང་། ཉོན་མོངས་ཅན་གྱི་ཡན་ལག་དང་།
བཞི་པ་མི་གཡོ་བར་གཞག་པའི་རྒྱུ་མཚན་ནོ། ། །
དང་པོ་ལ་གཉིས། མིང་གི་སྒོ་ནས་དབྱེ་བ། རྫས་ཀྱི་སྒོ་ནས་བསྡུ་བའོ། །
དང་པོ་ནི། ཡན་ལག་སྔ་སྔ་སྤངས་པ་ཡི། །ཞེས་བཤད་ན། བསམ་གཏན་རྣམས་
ཡན་ལག་དུ་དང་ལྡན་ཞེ་ན། རྒྱུ་སྙོམས་འཇུག་གི་བསམ་གཏན་དང་པོ་ལ་ཡན་ལག་ལྔ་དང་
ལྡན་ཏེ། རྟོག་དཔྱོད་གཉེན་པོའི་ཡན་ལག །དགའ་བ་དང་བདེ་བ་ཕན་ཡོན་གྱི་ཡན་
ལག །ཏིང་ངེ་འཛིན་གནས་ཀྱི་ཡན་ལག་རྣམས་དང་ལྡན་པའི་ཕྱིར། དང་པོ་ཡིན་ཏེ།
རྟོག་དཔྱོད་གཉིས་པོ་དེས་མི་མཐུན་ཕྱོགས་འདོད་པའི་གནོད་སེམས་དང་རྣམ་འཚེ་སྤང་བའི་
ཕྱིར། གཉིས་པ་ཡིན་ཏེ། རྟོག་དཔྱོད་ཀྱིས་གནོད་སེམས་དང་རྣམ་འཚེ་སྤངས་པ་ལས་
དེས་དབེན་པའི་དགའ་བདེ་སྐྱེས་པའི་ཕྱིར། གསུམ་པ་ཡིན་ཏེ། རྟོག་དཔྱོད་ལ་སོགས་
པ་ཏིང་ངེ་འཛིན་ལ་བརྟེན་ནས་འཇུག་པའི་ཕྱིར། བསམ་གཏན་གཉིས་པ་ལ་ནི་ཡན་ལག་
བཞི་དང་ལྡན་ཏེ། ཞི་བ་ནང་རབ་ཏུ་དང་བ་གཉེན་པོའི་ཡན་ལག །དགའ་བ་དང་སོགས་
སྒྲས་བདེ་བ་ཕན་ཡོན་གྱི་ཡན་ལག །ཏིང་ངེ་འཛིན་གནས་ཀྱི་ཡན་ལག་དང་ལྡན་པའི་ཕྱིར།
དང་པོ་ཡིན་ཏེ། ནང་རབ་ཏུ་དང་བ་དེས་མི་མཐུན་ཕྱོགས་བསམ་གཏན་དང་པོའི་རྟོག་
དཔྱོད་སྤང་བའི་ཕྱིར། བསམ་གཏན་གསུམ་པ་ལ་ཡན་ལག་ལྟ་དང་ལྡན་ཏེ། འདུ་བྱེད་
བཏང་སྙོམས་དང་། བཏང་སྙོམས་མི་བརྗེད་པའི་དྲན་པ་དང༌། དྲན་པ་མི་བརྗེད་པའི་
ཤེས་བཞིན་གཉེན་པོའི་ཡན་ལག །ཚོར་བ་བདེ་བ་ཕན་ཡོན་གྱི་ཡན་ལག །ཏིང་ངེ་འཛིན་
གནས་ཀྱི་ཡན་ལག་དང་ལྡན་པའི་ཕྱིར། དང་པོ་དེ་ཡིན་ཏེ། གསུམ་པོ་དེས་མི་མཐུན་
ཕྱོགས་བསམ་གཏན་གཉིས་པའི་དགའ་བ་སྤང་བའི་ཕྱིར། བསམ་གཏན་གྱི་ཡ་མཐའ་བཞི་
པ་ན་ཡན་ལག་བཞི་དང་ལྡན་ཏེ། འོག་སའི་སྐྱོན་བརྒྱད་ལས་གྲོལ་བའི་དྲན་པ་དང་འདུ་
བྱེད་བཏང་སྙོམས་དག་པ་གཉེན་པོའི་ཡན་ལག །བདེ་མིན་སྡུག་མིན་གྱི་ཚོར་བ་ཕན་ཡོན་
གྱི་ཡན་ལག །ཏིང་ངེ་འཛིན་གནས་ཀྱི་ཡན་ལག་རྣམས་དང་ལྡན་པའི་ཕྱིར། དང་པོ་དེ་
ཡིན་ཏེ། དྲན་པ་དང་བཏང་སྙོམས་དག་པ་དེས་བསམ་གཏན་གསུམ་པའི་བདེ་བ་སྤང་བའི་

ཕྱིར། འདི་དག་གིས་གཉེན་པོ་བྱེད་ཚུལ་ནི་མི་མཐུན་ཕྱོགས་ཐག་སྲིང་བར་བྱེད་པའོ། །
གཉིས་པ་རྫས་ཀྱི་སྒོ་ནས་བསྡུ་བ་ནི། བསམ་གཏན་གྱི་ཡན་ལག་རྣམས་མིང་གི་སྒོ་
ནས་བཅོ་བརྒྱད་ཡོད་ཀྱང་རྫས་སུ་བཅུ་གཅིག་ཡིན་ཏེ། བསམ་གཏན་དང་པོའི་ཡན་ལག་
ལྔ་དང་། གཉིས་པའི་ནང་རབ་ཏུ་དང་བ་དང་། གསུམ་པའི་དང་པོ་བཞི་དང་། བཞི་
པའི་བཏང་སྙོམས་རྣམས་སུ་ཡོད་པའི་ཕྱིར། ཅིའི་ཕྱིར་གསུམ་པའི་བདེ་བ་དང་པོའི་བདེ་བ་
ལས་རྫས་གཞན་དུ་བརྗོད་ཅེ་ན། བསམ་གཏན་གསུམ་པའི་བདེ་བ་དེ་ནི་སེམས་ཚོར་བདེ་
བ་ཡིན་ལ། བསམ་གཏན་དང་པོ་གཉིས་ན་ནི་དགེ་བའི་ས་མང་པོ་བའི་སེམས་ཤིན་ཏུ་སྦྱངས་
པ་ལ་བདེ་བ་ཞེས་བརྗོད་པ་ཡིན་གྱི། ཚོར་བ་ནི་མིན་ཏེ། སེམས་བདེ་མ་ཐོབ་ཅིང་ལུས་
བདེ་ཁ་ཕྱིར་བལྟས་བསམ་གཏན་གྱི་ཡན་ལག་ཏུ་མི་རུང་ལ། དགའ་བ་ལོགས་སུ་བགྲངས་
པས་ཡིད་བདེའང་མ་ཡིན་པའི་ཕྱིར་རོ་ཞེས་བྱེ་སྨྲ་འདོད་ལ། མདོ་སྡེ་པ་ནི་བསམ་གཏན་གྱི་
ཡན་ལག་ཏུ་བཞག་པའི་བདེ་བ་རྣམས་ནི་ཏིང་ངེ་འཛིན་གྱི་མཐུས་ལུས་ཀྱི་ནང་དུ་ཤིན་ཏུ་སྦྱངས་
པའི་རེག་བྱ་ཞེས་བྱ་བ་རླུང་གིས་རྒྱས་པར་འགྱུར་ལ། དེ་ལས་སྐྱེས་པའི་བདེ་བ་ཏིང་ངེ་འཛིན་
དང་མཐུན་པ་དག་ཡིན་ཏེ། དེའི་ཕྱིར་དེ་སྐྱེས་པ་ན་ཕྱི་རོལ་དུ་གཡེང་བ་དང༌། ཏིང་ངེ་
འཛིན་ལས་ལངས་པར་མི་འགྱུར་ཞིང་། ཏིང་ངེ་འཛིན་གྱི་སྟོབས་ཀྱིས་འདོད་པའི་ལུས་དབང་
གིས་གཟུགས་ན་སྤྱོད་པའི་རེག་བྱ་འཛིན་པའི་རྣམ་ཤེས་འཁོར་བཅས་སྐྱེས་པའང་ཡོད་དོ་ཞེས་
སོ། །གཉིས་པའི་ནང་རབ་ཏུ་དང་བ་ནི་གཉིས་པ་ཐོབ་པས་རྟོག་དཔྱོད་ཀྱི་འཁྲུགས་པ་དང་
བྲལ་ཞིང་། དང་པོའི་ས་ལས་ངེས་པར་འབྱུང་བ་ལ་ཡིད་ཆེས་པའི་དད་པ་ཡིན་ནོ། །ཁ་
ཅིག །བསམ་གཏན་གསུམ་པའི་བདེ་བ་ནི་ཡིད་བདེ་ཡིན་ལ། དགའ་བ་ནི་ཚོར་བ་གཞན་
ཡིན་ཟེར་བ་མི་འཐད་དེ། ཡོངས་སུ་བསྒྱུར་བ་དང་བསམ་གཏན་གྱི་ཡན་ལག་སྟོན་པའི་
ལུང་རྣམ་པ་གཉིས་དང་འགལ་བའི་ཕྱིར་ཏེ། དེར་བསམ་གཏན་གསུམ་པར་ཡིད་བདེ་མ་
ལུས་པ་འགག་པར་འགྱུར་རོ། །ཞེས་གསུངས་པའི་ཕྱིར། དེས་ན་དགའ་བ་ཡིད་བདེ་
ཡིན་ནོ། །
གཉིས་པ་ཉོན་མོངས་ཅན་གྱི་ཡན་ལག་ནི། དགེ་བའི་ཡན་ལག་དེ་དག་བསམ་
གཏན་ཉོན་མོངས་ཅན་ལའང་ཡོད་པ་ཡིན་ནམ་ཞེ་ན། ཉོན་མོངས་ཅན་གྱི་བསམ་གཏན་
དང་པོ་ལ་དགའ་བདེ་མེད་དེ། ཉོན་མོངས་པས་མ་དབེན་པའི་ཕྱིར། ཉོན་མོངས་ཅན་

གྱི་བསམ་གཏན་གཉིས་པ་ལ་ནང་རབ་ཏུ་དང་བ་མེད་དེ། ཉོན་མོངས་པས་སེམས་རྙོག་
 མར་བྱས་པའི་ཕྱིར། ཉོན་མོངས་ཅན་གྱི་བསམ་གཏན་གསུམ་པ་ལ་ཤེས་བཞིན་དང་དྲན་
པ་མེད་དེ། ཉོན་མོངས་པས་སེམས་རྙོག་པར་བྱས་པའི་ཕྱིར། ཉོན་མོངས་པ་ཅན་གྱི་
བསམ་གཏན་བཞི་པ་ལ་བཏང་སྙོམས་དང་དྲན་པ་དག་པ་མེད་དེ། ཉོན་མོངས་པས་སེམས་དྲི་
མ་ཅན་དུ་བྱས་པའི་ཕྱིར། ཁ་ཅིག་ཉོན་མོངས་ཅན་གྱི་བསམ་གཏན་དང་པོ་གཉིས་ལ་ཤིན་
ཏུ་སྦྱངས་པ་མེད་ལ། ཉོན་མོངས་ཅན་གྱི་བསམ་གཏན་གོང་མ་གཉིས་ལ་བཏང་སྙོམས་མེད་དེ།
དེ་གཉིས་དགེ་བའི་ས་མང་པོ་བ་ཡིན་པའི་ཕྱིར་ཞེས་ཟེར། 
བཞི་པ་མི་གཡོ་བར་གཞག་པའི་རྒྱུ་མཚན་ནི། བསམ་གཏན་གསུམ་པ་མན་ཆད་
གཡོ་བ་དང་། བཞི་པ་མི་གཡོ་བར་བརྗོད་པའི་རྒྱུ་མཚན་ཅི་ཞེ་ན། བཞི་པ་གཡོ་བ་མེད་
པ་ཡིན་ཏེ། སྐྱོན་བརྒྱད་ལས་གྲོལ་བའི་ཕྱིར། སྐྱོན་བརྒྱད་གང་ཞེ་ན། རྟོག་པ་དང་
དཔྱོད་པ་གཉིས་དང་། དབུགས་རྔུབ་པ་དང་འབྱུང་བ་དག་དང་། བདེ་བ་དང་ལ་སོགས་
པའི་སྒྲས་སྡུག་བསྔལ་དང་། ཡིད་བདེ་དང་ཡིད་མི་བདེ་དང་བཞི་སྟེ་བརྒྱད་ཡིན་ནོ། །གསུམ་པ་
མན་ཆད་སྐྱོན་བརྒྱད་པོ་ཅི་རིགས་པས་གཡོ་བ་ཡིན་ནོ། །
གཉིས་པ་འབྲས་བུ་སྐྱེ་བ་ན་ཚོར་བ་དུ་ཡོད་དཔྱད་པ་ནི། ཅི་རྒྱུ་སྙོམས་འཇུག་གི་
བསམ་གཏན་དང་པོ་ན་ཚོར་བ་བདེ་བ་དང༌། གཉིས་པ་ན་ཡིད་བདེ། གསུམ་པ་ན་
སེམས་བདེ། བཞི་པ་ན་བཏང་སྙོམས་ཡོད་པ་ལྟར། འབྲས་བུ་སྐྱེ་བའི་བསམ་གཏན་
ལའང་དེ་ལྟར་ངེས་སམ་ཞེ་ན། མ་ངེས་ཏེ། འབྲས་བུ་སྐྱེ་བའི་བསམ་གཏན་བཞི་པོ་
དག་ལས་དང་པོ་ན་ནི་ཡིད་ཀྱི་ས་པའི་ཡིད་བདེ་དང་། མིག་རྣ་ལུས་ཀྱི་རྣམ་ཤེས་དང་མཚུངས་
ལྡན་གྱི་བདེ་བ་དང༌། གཉིས་ཀ་དང་འགལ་མེད་ཀྱི་བཏང་སྙོམས་དང༌། དེ་ཡན་ཆད་ན་
རྣམ་ཤེས་ཚོགས་ལྔ་མེད་པས་གཉིས་པ་ན་ཡིད་ཀྱི་ས་པའི་བཏང་སྙོམས་དང་། ཡིད་བདེ་དང་།
གསུམ་པ་ན་ཡིད་ཀྱི་ས་པའི་སེམས་ཀྱི་བདེ་བ་དང༌། བཏང་སྙོམས་དང་། བཞི་པ་ན་ནི་
ཡིད་ཀྱི་ས་པའི་བཏང་སྙོམས་ཀྱི་ཚོར་བ་ཁོ་ན་ཡོད་དོ། །འོ་ན། གཉིས་པ་ཡན་ཆད་ན་
མིག་ཤེས་སོགས་གསུམ་དང་རྟོག་དཔྱོད་མེད་པའི་ཕྱིར་གཟུགས་སྒྲ་རེག་བྱ་མི་འཛིན་པ་དང་།
ལུས་ངག་གི་རིག་བྱེད་ཀྱང་མེད་པར་འགྱུར་རོ་ཞེ་ན། མི་འགྱུར་ཏེ། བསམ་གཏན་གཉིས་
པ་སོགས་གསུམ་པོའི་རང་ས་ན་ལུས་དང་། མིག་དང་། རྣ་བའི་རྣམ་ཤེས་གསུམ་དང་།
278

ལུས་ངག་གི་རྣམ་པར་རིག་བྱེད་ཀུན་སློང་དང་བཅས་པ་མེད་ཀྱང་། འོག་སའི་དེ་དག་མངོན་དུ་
བྱེད་པའི་སྒོ་ནས་རྟེན་དེ་དག་ལ་ཡོད་པའི་ཕྱིར། དེ་དག་ཏུ་དགོས་པའི་དབང་གིས་མངོན་དུ་
བྱེད་པ་གང་ཡིན་པ་དེ་ནི་བསམ་གཏན་དང་པོར་གཏོགས་པ་དང་། དེའང་མ་བསྒྲིབས་ལུང་མ་
བསྟན་ཡིན་གྱི། ཉོན་མོངས་ཅན་ནི་མིན་ཏེ། དེ་ལས་འདོད་ཆགས་དང་བྲལ་བའི་ཕྱིར།
དགེ་བ་སོགས་མིན་ཏེ། ས་འཕོས་པས་གཏང་བའི་ཕྱིར། །
གསུམ་པ་ཇི་ལྟར་འཐོབ་ཚུལ་ནི། བསམ་གཏན་གཟུགས་མེད་ཀྱི་དགེ་བ་དག་པ་བ་
ལ་སོགས་པ་ཇི་ལྟར་འཐོབ་ཅེ་ན། དངོས་གཞི་དག་པ་བ་དེ་དང་སྔར་གཏན་མི་ལྡན་པ་ནི་
འོག་ས་ལས་འདོད་ཆགས་དང་བྲལ་བའམ། སྲིད་རྩེ་མ་གཏོགས་པའི་གོང་ས་ནས་འོག་
སར་སྐྱེ་བ་ལས་ནི་དག་པ་བ་འཐོབ་ཀྱི། སྲིད་རྩེ་ནི་སྐྱེ་བ་ལས་མི་འཐོབ་སྟེ། གོང་ས་མེད་ཅིང་
རང་ས་དང་འོག་ས་ནས་སྐྱེ་བ་ལ་རྒྱུ་སྙོམས་འཇུག་དེ་སྔར་ནས་ལྡན་པའི་ཕྱིར། བསམ་གཏན་
གཟུགས་མེད་ཀྱི་དངོས་གཞི་ཟག་མེད་རྣམས་ཀྱང་སྔར་མི་ལྡན་ན་འོག་ས་ལས་འདོད་ཆགས་
དང་བྲལ་བ་ཁོ་ན་ཡིས་འཐོབ་ཀྱི། སྐྱེ་བས་འཐོབ་པ་ནི་མེད་དོ། །ཉོན་མོངས་ཅན་གྱི་
བསམ་གཏན་གཟུགས་མེད་ནི་འོག་སའི་ཉོན་མོངས་པས་ཉམས་པ་དང་། སྲིད་རྩེ་མ་གཏོགས་
པ་གོང་ས་ནས་འོག་སར་སྐྱེ་བ་ཡིས་འཐོབ་ཀྱི། འོག་ས་ནས་གོང་སར་སྐྱེ་བ་ནི་མ་ཡིན་ཏེ།
སྔར་ནས་ལྡན་པའི་ཕྱིར། 
བཞི་པ་གང་ལས་གང་འབྱུང་བ་ལ་གསུམ། གསུམ་པོ་གང་ལས་གང་འབྱུང་བ།
དག་པ་བ་བྱེ་བྲག་ཏུ་བཤད། ཐོད་རྒལ་གྱི་སྙོམས་འཇུག་བྱེ་བྲག་ཏུ་བཤད་པའོ། །
དང་པོ་ལ་གཉིས། སྙོམས་འཇུག་གི་དབང་དུ་བྱས་པ་དང་། དེ་ལས་གཞན་པའི་
དབང་དུ་བྱས་པའོ། །
དང་པོ་ནི། གལ་ཏེ་སྙོམས་འཇུག་གི་རྫས་དེ་དག་གང་གི་མཇུག་ཏུ་དུ་ཞིག་སྐྱེ་ཞེ་ན།
ཟག་པ་མེད་པའི་བསམ་གཏན་གསུམ་པའི་མཇུག་ཐོག་ཏུ་རྒྱུན་གྱི་ཚེ་རང་གི་རིགས་འདྲ་ཕྱི་མ་
དང་། དེ་ལས་ལྡང་བ་ན་རང་སའི་དག་པ་བ་དང༌། ལྟག་གི་ས་དང་། འོག་གི་ས་སྙོམས་
འཇུག་ཅན་ཡིན་ན་རང་དང་དེ་གཉིས་ཏེ་ས་གསུམ་པའི་བར་གྱི་དགེ་བ་ཟག་བཅས་ཟག་མེད་
དག་སྐྱེ། སྙོམས་འཇུག་དག་པ་བ་ལས་དག་པ་བ་དང་། ཟག་མེད་སྐྱེ་བའང་། དག་
པ་བ་ཡི་མཇུག་ཐོག་ཏུ། །ལྟག་འོག་གསུམ་པའི་བར་དགེ་བ། །སྐྱེའོ། །བསམ་གཏན་

གསུམ་པའི་སྙོམས་འཇུག་ཟག་པ་མེད་པ་ལྟ་བུའི་མཇུག་ཐོགས་ཏུ་ལྟག་འོག་དང་བཅས་ན་རང་
ས་ནས་བགྲངས་པའི་གསུམ་པའི་བར་གྱི་དགེ་བ་སྐྱེའོ། །དེ་ནི་འདི་ལྟར་རྒྱུན་གྱི་ཚེ་རང་གི་
རིགས་འདྲ་ཕྱི་མ་དང་དེ་ལས་ལྡང་བའི་ཚེ་རང་སའི་དག་པ་བ་དང་། ཐོད་རྒལ་རིང་སྦྱོར་ལུགས་
མཐུན་གྱི་ཚེ་བཞི་པའི་ཟག་མེད་དང་། སྤེལ་ནས་འཇུག་པའི་ཚེ་དག་པ་དང་། ཉེ་སྦྱོར་
གྱི་ཚེ་ནམ་མཁའ་ཟག་མེད་དང་། དངོས་གཞིའི་ཚེ་གཉི་ག་གང་རུང་དུ་འབྱུང་ལ། ཐོད་
རྒལ་སྦྱོར་བའི་ལུགས་ལྡོག་གི་ཚེ་གཉིས་པའི་དེ་གཉིས་དང་། དངོས་གཞིའི་ཚེ་དང་པོའི་དེ་
གཉིས་སོ། །དེ་བཞིན་དུ་བཞི་པ་དང་ནམ་མཁའ་ལའང་སྦྱར་རོ། །རྣམ་ཤེས་ལ་གསུམ་
པའི་བར་གྱི་དགེ་བ་སྐྱེ་ཡང་སྲིད་རྩེར་ཟག་མེད་མེད་པའི་ཕྱིར་སྐྱེ་བ་མེད་དོ། །ཅི་ཡང་ལ་
བདུན་དང་སྲིད་རྩེ་དང་བསམ་གཏན་དང་པོ་ལ་དྲུག་དྲུག་དང་གཉིས་པ་ལ་བརྒྱད་དོ། །དེ་
ཡང་གཟུགས་མེད་ཀྱི་དག་པ་བ་དང༌། ཟག་མེད་རྗེས་ཤེས་མཇུག་ལྡང་བྱེད་ཀྱི་ཆོས་ཤེས་
དང་དམིགས་པ་མི་མཐུན་པས་མ་ཡིན་ནོ། །ཟག་མེད་དང་ཉོན་མོངས་ཅན་ནི་ནམ་ཡང་ཕན་
ཚུན་མཇུག་ཐོགས་སུ་འབྱུང་བ་མེད་དོ། །དེའི་དོན་ནི་ཇི་ལྟར་ཟག་མེད་ལ་དུ་འབྱུང་བ་བཤད་པ་
དེ་བཞིན་དུ་དག་པ་བ་ལའང་ལྟག་འོག་གསུམ་སོགས་རིག་པར་བྱའོ། །འོན་ཀྱང་ཁྱད་པར་འདི་
ཡོད་དེ། དག་པ་བ་ལ་ནི་སྔར་གྱི་སྟེང་དུ་སྙོམས་འཇུག་ཉོན་མོངས་ཅན་གྱིས་གཟིར་བའམ།
རོ་མྱང་བ་ན་རང་རང་གི་ས་པའི་ཉོན་མོངས་ཅན་གྱི་བསམ་གཏན་ཀྱང་འབྱུང་ངོ༌། །སྙོམས་
འཇུག་ཉོན་མོངས་ཅན་ལས་ནི་ཤེས་བཞིན་དང་དྲན་པས་ཟིན་ན་ལངས་པའི་ཚེ་རང་སའི་དག་
པ་བ་དང༌། རྒྱུན་གྱི་ཚེ་ཉོན་མོངས་ཅན་དང་། གཟིར་བའི་ཚེ་འོག་མའི་དག་པ་བ་གཅིག་
ཀྱང་འབྱུང་སྟེ། དེ་བས་འོག་མའི་དག་པ་བ་དགའོ་སྙམ་སྟེ་ལངས་ནས་འཇུག་པའི་ཕྱིར་རོ། །
གཉིས་པ་དེ་ལས་གཞན་པའི་དབང་དུ་བྱས་པ་ནི། འཆི་འཕོ་བའི་དགེ་བ་དག་པ་བ་
ལས་རང་ས་དང་། འོག་ས་དང་། གོང་སའི་ཉོན་མོངས་སྐྱེ་སྟེ། དག་པ་བས་འཆི་
སེམས་བྱས་པ་ལས་རང་ས། འོག་ས། གོང་ས། ཀུན་ཏུ་སྐྱེ་བའི་ཕྱིར། ཉོན་མོངས་ཅན་
གྱི་ས་འཆི་སེམས་བྱས་པ་ལས་རང་ས་དང་འོག་སར་སྐྱེའི། གོང་མར་སྐྱེ་བ་མིན་ཏེ། འོག་
མའི་ཉོན་མོངས་མ་སྤངས་པར་གོང་མར་མི་སྐྱེ་བའི་ཕྱིར། །
གཉིས་པ་དག་པ་བ་བྱེ་བྲག་ཏུ་བཤད་པ་ནི། འོ་ན། དག་པ་ལས་དེ་བཞིན། ཞེས་
བཤད་ན། དག་པ་བ་ལས་ལྟག་འོག་གསུམ་པའི་བར་གྱི་དགེ་བ་ཐམས་ཅད་སྐྱེ་བས་ཁྱབ་

བམ་ཞེ་ན། སྤྱིར་དག་པ་བ་དེ་ནི་རྣམ་པ་བཞི་ཡོད་དེ། ཉམས་པ་ཆ་མཐུན་དང་། སོགས་པ་
གནས་པ་ཆ་མཐུན་དང་། ཁྱད་པར་ཆ་མཐུན་དང་། ངེས་འབྱེད་ཆ་མཐུན་རྣམས་སུ་ཡོད་
པའི་ཕྱིར། དེ་དག་གི་ངོ་བོ་གང་ཞེ་ན། བཞི་པོ་དེ་དག་ནི་གོ་རིམ་བཞིན་དུ། རང་སའི་
ཉོན་མོངས་སྐྱེ་བ་དང་རྗེས་སུ་མཐུན་པ་དང་། རང་སའི་དག་པ་སྐྱེ་བ་དང་རྗེས་སུ་མཐུན་པ་
དང་། གོང་སའི་དག་པ་སྐྱེ་བ་དང་རྗེས་སུ་མཐུན་པ་དང་། ཟག་མེད་སྐྱེ་བ་དང་རྗེས་སུ་
མཐུན་པའོ། །འོ་ན། ཉམས་པ་ཆ་མཐུན་སོགས་བཞི་པོ་དེ་གང་གི་མཇུག་ཐོག་ཏུ་གང་
སྐྱེ་བ་ཡིན་ཞེ་ན། ཉམས་པ་ཆ་མཐུན་སོགས་ཀྱི་མཇུག་ཐོག་ཏུ་རང་དང་གནས་པ་ཆ་མཐུན་
གཉིས་དང་། གནས་པ་ཆ་མཐུན་གྱི་མཇུག་ཐོག་ཏུ་ངེས་འབྱེད་ཆ་མཐུན་མ་གཏོགས་པ་གསུམ་
དང་། ཁྱད་པར་ཆ་མཐུན་གྱི་མཇུག་ཐོག་ཏུ་ཉམས་པ་ཆ་མཐུན་མ་གཏོགས་པ་གསུམ་དང༌།
ངེས་འབྱེད་ཆ་མཐུན་གྱི་མཇུག་ཐོག་ཏུ་ཟག་མེད་གཅིག་པུ་འབྱུང་ངོ༌།། །།
གསུམ་པ་ཐོད་རྒལ་གྱི་སྙོམས་འཇུག་བྱེ་བྲག་ཏུ་བཤད་པ་ནི། འོ་ན། ཐོད་རྒལ་
གྱི་སྙོམས་འཇུག་ཇི་ལྟར་སྐྱེད་ཅེ་ན། གང་ལ་སྙོམས་པར་འཇུག་པའི་གཞི་ནི་ཟག་བཅས་ཀྱི་
ས་བརྒྱད་དང་ཟག་མེད་བདུན་ཏེ་རྣམ་པ་གཉིས་དང་འབྲེལ་བ་སྟེ་གོ་རིམ་བཞིན་དུ། ཟག་
བཅས་ཀྱི་བསམ་གཏན་དང་པོ་ནས་སྲིད་རྩེའི་བར་མཉམ་པར་བཞག་ནས་ལུགས་མཐུན་དུ་
སོང་ཞིང་། དེ་ནས་བསམ་གཏན་དང་པོ་ཟག་བཅས་ཀྱི་བར་དུ་ལུགས་མི་མཐུན་དུ་འོངས་
བ་དང་། ཟག་མེད་ལའང་དང་པོ་ཟག་མེད་ནས་ཅི་ཡང་མེད་པའི་བར་དུ་ཡར་སོང་ཞིང་།
མར་འོངས་ཏེ་སྙོམས་པར་འཇུག་པའི་སྒོ་ནས་བྱང་བར་བྱས་པ་ནི་རིང་བའི་སྦྱོར་བའོ། །དེ་
ནས་ཟག་བཅས་དང་པོ་ནས་གཅིག་བརྒལ་ཏེ་གསུམ་པ་ལ་སོགས་པ་ནས་སྲིད་རྩེའི་བར་དུ་
ཡང་སོང་ཞིང༌། མར་དང་པོའི་བར་འོངས་པ་དང་། ཟག་མེད་ལའང་དེ་བཞིན་ཏེ། ཟག་
མེད་དང་པོ་ནས་གཅིག་བརྒལ་ཏེ་གསུམ་པ་དང་། དེ་བཞིན་དུ་རེ་རེ་བརྒལ་ཏེ་ཅི་ཡང་མེད་
པའི་བར་ཡར་སོང་ཞིང་། མར་དང་པོའི་བར་འོངས་པ་ནི་ཉེ་བའི་སྦྱོར་བའོ། །གང་གི་ཚེ་ཟག་
བཅས་དང་པོ་ནས་ཟག་མེད་གསུམ་པ། ཟག་བཅས་ནམ་མཁའ་མཐའ་ཡས་ནས་ཟག་མེད་
ཅི་ཡང་མེད་པའི་བར་ལུགས་མཐུན་དུ་ཡར་འགྲོ་ཞིང་། ཡང་ཟག་བཅས་ཅི་ཡང་མེད་ནས་
ཟག་མེད་ནམ་མཐའ། ཟག་བཅས་གསུམ་པ་ནས་ཟག་མེད་དང་པོའི་བར་ལུགས་མི་མཐུན་
དུ་འོངས་པ་སྟེ། དེ་ལྟར་ཟག་བཅས་སམ་ཟག་མེད་རིས་མི་མཐུན་པ་གསུམ་པར་འགྲོ་སྟེ་

སྙོམས་པར་འཇུག་པ་དེའི་ཚེ་ཐོད་རྒལ་གྱི་སྙོམས་འཇུག་གི་དངོས་གཞི་གྲུབ་པ་ཡིན་ནོ། །
རྟེན་ནི་བློ་གསལ་བས་མི་ཁོ་ན་དང་། གང་ཟག་ནི་ཉོན་མོངས་པ་མེད་པ་དང་ཏིང་ངེ་འཛིན་
ལ་དབང་བས་མི་གཡོ་བ་ཁོ་ནའོ། །
ལྔ་པ་ཆོས་ཀྱི་ཁྱད་པར་ནི། འོ་ན། སྙོམས་འཇུག་དེ་དག་རྟེན་གོང་འོག་མ་ངེས་
པས་མངོན་དུ་བྱེད་དམ་ཞེ་ན། མ་ཡིན་ཏེ། བསམ་གཏན་དང་གཟུགས་མེད་ཀྱི་སྙོམས་
འཇུག་དེ་ནི་རང་ས་དང་འོག་སའི་རྟེན་ཅན་ཏེ་དེར་མངོན་དུ་བྱེད་ཀྱི། གོང་སར་ནི་མ་ཡིན་
ཏེ། རང་ལ་མཆོག་ཡོད་བཞིན་དུ་འོག་དམན་པའི་དགོས་པ་མེད་པའི་ཕྱིར་རོ་ཞེས་སྤྱིར་
བསྟན་ནས། དམིགས་བསལ་ནི་སྲིད་རྩེར་སྐྱེས་པའི་འཕགས་པ་ཕྱིར་མི་འོང་སྲིད་རྩེ་ལས་
འདའ་བར་བྱེད་པས་ནི་རང་ས་ན་ཟག་མེད་མེད་པས་ཅི་ཡང་མེད་ཀྱི་ཟག་མེད་ཀྱི་ལམ་མངོན་
སུམ་བྱས་ནས་ཟག་པ་ཟད་པར་བྱེད་པ་སྲིད་དོ། །ཡང་སྙོམས་འཇུག་དེ་དག་གི་དམིགས་
པ་གང་ཞེ་ན། སྲེད་བཅས་ཏེ་རོ་མྱང་བ་དང་མཚུངས་པར་ལྡན་པའི་སྙོམས་འཇུག་རྣམས་ནི་
རང་རང་གི་ས་པའི་སྲིད་པ་ཟག་བཅས་ཀྱི་ཕུང་པོ་ཁོ་ན་ལ་དམིགས་ཀྱི། འོག་ས་ལས་འདོད་
ཆགས་བྲལ་བ་དང་གོང་སའང་ས་ཐ་དད་ཀྱི་སྲེད་པའི་མཚམས་གཅོད་པའི་ཕྱིར་མ་ཡིན་ལ།
ཟག་མེད་ལ་དམིགས་པའང་དགེ་བར་ཐལ་བར་འགྱུར་བའི་ཕྱིར་མ་ཡིན་ནོ། །བསམ་གཏན་
དགེ་བ་དག་པ་བ་དང་ཟག་མེད་ཀྱི་དམིགས་ཡུལ་ནི་ཅི་རིགས་པར་ཡོད་དགུ་ཅོག་སྟེ། འདུས་
བྱས་དང་འདུས་མ་བྱས་ཐམས་ཅད་ཡིན་དུ་རུང་ངོ་། །གཟུགས་མེད་པའི་དངོས་གཞི་དགེ་
བ་དག་པ་བ་དང་ཟག་མེད་རྣམས་ཀྱི་སྤྱོད་ཡུལ་ནི་ཟག་བཅས་ཀྱི་ས་འོག་མ་མིན་གྱི། རང་
ས་དང་གོང་སའི་ཟག་བཅས་ཟག་མེད་ཅི་རིགས་པ་དང་། འོག་སའི་ཟག་མེད་རྗེས་ཤེས་
ཕྱོགས་ཀྱི་ལམ་རྣམས་ཡིན་ནོ། །འོ་ན། སྙོམས་འཇུག་གསུམ་པོ་གང་གིས་ཉོན་མོངས་
སྤོང་ཞེ་ན། དངོས་གཞི་ཟག་པ་མེད་པས་ཉོན་མོངས་རྣམས་སྤོང་གི །དངོས་གཞི་དག་
པ་བས་མི་སྤང་སྟེ། འོག་ས་ལས་འདོད་ཆགས་དང་བྲལ་ཟིན། རང་སའི་སྲེད་པ་རྒྱས། གོང་
ས་དེ་ལས་ཁྱད་པར་དུ་འཕགས་པའི་ཕྱིར། དེས་ན་ཉོན་མོངས་ཅན་གྱིས་ལྟ་ཅི་སྨོས། ཉེར་
བསྡོགས་དག་པ་བས་ཀྱང་ཉོན་མོངས་སྤོང་། འོག་ས་ལས་འདོད་ཆགས་དང་བྲལ་བར་བྱེད་
པའི་ལམ་ཡིན་པའི་ཕྱིར། །
གཉིས་པ་ཉེར་བསྡོགས་ནི། ཉེར་བསྡོགས་དག་པས་ཀྱང་། །ཞེས་བཤད་ན།

ཉེར་བསྡོགས་དེ་ལ་དུ་ཡོད་ཅེ་ན། དངོས་གཞི་དེ་དག་ལ་ནི་འཇུག་པའི་ཉེར་བསྡོགས་བརྒྱད་
ཡོད་དོ། །དེའི་ངོ་བོ་གང་ཞེ་ན། དག་པ་བ་ཡིན་གྱི། ཉོན་མོངས་ཅན་མ་ཡིན་ཏེ། འོག་
ས་ལས་འདོད་ཆགས་དང་བྲལ་བར་བྱེད་པའི་ལམ་ཡིན་པའི་ཕྱིར། ཚོར་བ་གང་ཡིན་ཞེ་ན།
བདེ་མིན་སྡུག་བསྔལ་མིན་པའི་བཏང་སྙོམས་དང་མཚུངས་ལྡན་ཡིན་ཏེ། ལམ་དཀར་བས་
འབད་ནས་དྲང་དགོས་པའི་ཕྱིར་དང༌། བསམ་གཏན་དང་པོའི་ཉེར་བསྡོགས་ལ་འཕགས་
པ་ཟག་པ་མེད་པའང་ཡོད་དེ། ཉེར་བསྡོགས་གཞན་ལས་སེམས་གསལ་བའི་ཕྱིར། ཁ་
ཅིག་ཉོན་མོངས་ཅན་ཡང་ཡོད་དེ། དངོས་གཞི་ལ་འགྲན་བསྡོ་བའི་ཕྱིར། དེས་ན་གསུམ་
ཡོད་ཟེར། །
གསུམ་པ་ཁྱད་པར་ཅན་ནི། འོ་ན། བསམ་གཏན་དང་པོའི་དངོས་གཞི་ཁྱད་པར་
ཅན་དེ་གང་ཞེ་ན། རྟོག་པ་མེད་ཅིང་དཔྱོད་པ་ཙམ་གྱི་བསམ་གཏན་གྱི་དངོས་གཞི་ནི་བསམ་
གཏན་ཁྱད་པར་ཅན་ཡིན་ནོ། །དེ་ལ་ཟག་མེད་དང་། དག་པ་བ་དང༌། ཉོན་མོངས་
ཅན་རྣམ་པ་གསུམ་ཡོད། བདེ་བའང་མིན། སྡུག་བསྔལ་ཡང་མིན་པའི་ཚོར་བ་བཏང་
སྙོམས་དང་མཚུངས་པར་ལྡན་ཏེ། འབད་པས་བསྒྲུབ་པར་བྱ་བའི་ལམ་ཡིན་པའི་ཕྱིར། བསམ་
གཏན་ཁྱད་པར་ཅན་དེ་ནི་ཚངས་ཆེན་གྱི་འབྲས་བུ་ཅན་ཡིན་ཏེ། དེ་བསྒོམས་པ་ལ་བརྟེན་ནས་
ཚངས་ཆེན་དུ་སྐྱེ་བའི་ཕྱིར། །
བཞི་པ་ཏིང་ངེ་འཛིན་གྱི་དབྱེ་བ་ལ་བཞི། ཁམས་ཀྱི་སྒོ་ནས་དབྱེ་བ། ལམ་གྱི་སྒོ་
ནས་དབྱེ་བ། ལམ་སུན་འབྱིན་པའི་སྒོ་ནས་དབྱེ་བ། བྱེད་པའི་སྒོ་ནས་དབྱེ་བའོ། །
དང་པོ་ནི། མདོ་ལས། རྟོག་པ་དང་བཅས་ལ་དཔྱོད་པ་དང་བཅས་པའི་ཏིང་ངེ་
འཛིན། རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན། རྟོག་པའང་མེད་དཔྱོད་པའང་མེད་
པའི་ཏིང་ངེ་འཛིན་ཞེས་གསུངས་ན། དེ་གང་ཡིན་ཞེ་ན། བསམ་གཏན་ཁྱད་པར་ཅན་
མན་ཆད་བསམ་གཏན་དང་པོའི་ཉེར་བསྡོགས་དང་དངོས་གཞི་ཙམ་པོ་བ་ནི་རྟོག་པ་དང་བཅས་
ལ་དཔྱོད་པ་དང་བཅས་པའི་ཏིང་ངེ་འཛིན། བསམ་གཏན་ཁྱད་པར་ཅན་རྟོག་པ་མེད་ལ་དཔྱོད་
པ་ཙམ་གྱི་ཏིང་ངེ་འཛིན། ཁྱད་པར་ཅན་ཡན་ཆད་རྟོག་དཔྱོད་གཉིས་ཀ་མེད་པའི་ཏིང་ངེ་འཛིན་
ཡིན་ནོ། །
གཉིས་པ་ལམ་གྱི་སྒོ་ནས་དབྱེ་བ་ནི། མདོ་ལས། སྟོང་ཉིད། མཚན་མེད།

སྨོན་མེད་ཀྱི་ཏིང་ངེ་འཛིན་གསུངས་ན། དེ་གང་ཡིན་ཞེ་ན། མཚན་མ་མེད་པའི་ཏིང་ངེ་
འཛིན་ནི་ཞི་བ་འགོག་བདེན་གྱི་རྣམ་པ་བཞི་དང་མཚུངས་པར་ལྡན་པའི་ཏིང་ངེ་འཛིན་ཡིན་ལ།
སྟོང་པ་ཉིད་ཀྱི་ཏིང་ངེ་འཛིན་ནི་ཉེར་ལེན་གྱི་ཕུང་པོ་ལ་དམིགས་ནས་རྣམ་པ་བདག་མེད་པ་དང་
སྟོང་པ་ཉིད་དུ་འཇུག་པ་སྟེ་དེ་དག་དང་མཚུངས་པར་ལྡན་པའི་ཏིང་ངེ་འཛིན་ཡིན་ཞིང་། སྨོན་
པ་མེད་པའི་ཏིང་ངེ་འཛིན་ནི་སྔར་རྣམ་པ་དྲུག་པོ་དེ་ལས་གཞན་བདེན་པའི་རྣམ་པ་ལྷག་མ་
བཅུ་དང་ལྡན་པའི་ཏིང་ངེ་འཛིན་ཡིན་གྱི། སྔར་དྲུག་པོ་ནི་ཡིད་མི་འབྱུང་བའི་ཕྱིར་མ་ཡིན་
ནོ། །དེ་ལ་ལམ་ནི་ལྷག་མེད་དུ་འཇུག་པ་ན་འདོར་བས་སྨོན་བྱ་མིན་པའོ། །ཏིང་ངེ་འཛིན་
གསུམ་པོའང་འཇིག་རྟེན་དང་དེ་ལས་འདས་པའི་བྱེ་བྲག་གིས་དག་པ་དང་དྲི་མ་མེད་པ་ཡིན་
ལ། ས་ནི་རིམ་པ་བཞིན་དུ་བསམ་གཏན་ས་དྲུག །གཟུགས་མེད་བཞི་འདོད་པ་སྟེ་བཅུ་
གཅིག་དང་། ཟག་མེད་ས་དགུ་ནའོ། །གསུམ་པོ་དེ་དག་དྲི་མ་མེད་པ་ནི་ཐར་པའི་རྒྱུ་
དང་། དེར་འཇུག་པའི་སྒོ་ཡིན་པས་མདོ་ལས་རྣམ་པར་ཐར་པའི་སྒོ་གསུམ་དུའང་གསུངས་
སོ། །
གསུམ་པ་ལམ་སུན་འབྱིན་པའི་སྒོ་ནས་དབྱེ་བ་ནི། ཡང་མདོ་ལས། སྟོང་པ་ཉིད་
སྟོང་པ་ཉིད་ཅེས་བྱ་བའི་ཏིང་ངེ་འཛིན་དང་། ལ་སོགས་པའི་སྒྲ་སྨོན་པ་མེད་སྨོན་པ་མེད་
པའི་ཏིང་ངེ་འཛིན་དང་། མཚན་མ་མེད་མཚན་མ་མེད་པའི་ཏིང་ངེ་འཛིན་ཏོ་ཞེས་སྔ་མ་གསུམ་
ལས་གཞན་ཡང་ཏིང་ངེ་འཛིན་གསུམ་གསུངས་ཏེ། རིམ་པ་ལྟར་སྟོང་པ་ཉིད་ལ་སོགས་པ་
སྔ་མ་གསུམ་ལ་དམིགས་པའི་ཕྱིར་མིང་དེ་སྐད་ཅེས་བྱའོ། །དེ་གསུམ་ལས་དང་པོ་གཉིས་
ནི་མི་སློབ་པའི་རྒྱུད་ཀྱི་སྟོང་པ་ཉིད་ཀྱི་ཏིང་ངེ་འཛིན་ལ་དམིགས་ནས། འདི་ནི་བདག་གི་མ་
ཡིན་ནོ་ཞེས་སྟོང་པའི་རྣམ་པ་དང༌། མི་སློབ་པའི་སྨོན་པ་མེད་པའི་ཏིང་ངེ་འཛིན་ལ་དམིགས་
ནས། འདི་ནི་མི་རྟག་པའོ་ཞེས་མི་རྟག་པའི་རྣམ་པ་ཡིད་ལ་བྱེད་པ་ཡིན་ནོ། །མཚན་མ་མེད་
མཚན་མ་མེད་པའི་ཏིང་ངེ་འཛིན་ནི་ཞི་བའི་རྣམ་པ་ཁོ་ནར་བལྟ་ཞིང་དམིགས་པ་ནི་མ་བརྟགས་
ཟད་པའམ་འགོག་པ་ལ་སྟེ། མི་སློབ་པའི་མཚན་མ་མེད་པ་ལས་ལངས་པའི་རྗེས་ལ་ཟག་
བཅས་ལྟ་བུ་ཤེས་པ་གཞན་སྐྱེས་པས་མཚན་མེད་ཀྱི་རྒྱུན་སྐྱེ་བ་ལ་རྐྱེན་མ་ཚང་བས་སོ་སོར་
བརྟགས་མིན་གྱི་འགོག་པ་ཐོབ་པ་དེ་ལ་དམིགས་པ་ཡིན་ནོ། །དེ་གསུམ་ལས་དང་པོ་གཉིས་
རྣམ་ཐར་ཉིད་ལ་དམིགས་ཤིང་། གསུམ་པ་ནི་དེ་བཀག་པ་ལ་དམིགས་ནས་སུན་འབྱིན་

པས་རྣམ་པར་སུན་འབྱིན་ཞེས་ཀྱང་བྱའོ། །གསུམ་པོའི་ངོ་བོ་ནི་ཟག་བཅས་ཡིན་ཏེ། ཏིང་
ངེ་འཛིན་སྔ་མ་གསུམ་ལ་རྒྱབ་ཀྱིས་ཕྱོགས་པས་བལྟ་བའི་ཕྱིར། རྟེན་ནི་བློ་གསལ་བས་མིའི་
ནང་དུའོ། །གང་ཟག་ནི་དབང་པོ་རྣོ་བའི་ཕྱིར་དགྲ་བཅོམ་པ་མི་གཡོ་བའི་ཆོས་ཅན་ཁོ་ན་ལ་
སྐྱེའི། དགྲ་བཅོམ་གཞན་ལ་ནི་མ་ཡིན་ཏེ། དེ་ལྟར་སྐྱེད་པའི་མཐུ་མེད་པའི་ཕྱིར། ས་ནི་བདེན་
པའི་རྣམ་པ་ཅན་ཡིན་པས་གཉིས་པ་ཡན་གྱི་ཉེར་བསྡོགས་བདུན་ནི་མ་གཏོགས་པའི་བསམ་
གཏན་ས་དྲུག །གཟུགས་མེད་པ་བཞི་སྟེ་བཅུ་གཅིག་ན་ཡོད་དོ། །
བཞི་པ་བྱེད་པའི་སྒོ་ནས་དབྱེ་བ་ནི། མདོ་ལས། ཏིང་ངེ་འཛིན་སྒོམ་པ་ཀུན་ཏུ་
བསམ་གཏན་གཏན་གོམས་པར་བྱས། ལན་མང་དུ་བྱས་ན་མཐོང་བའི་ཆོས་ལ་བདེ་བར་
གནས་པར་འགྱུར་བའང་ཡོད། དེ་བཞིན་དུ་སྦྱར་ཏེ། ཤེས་པ་མཐོང་བར་འགྱུར་བའང་
ཡོད། ཤེས་རབ་རབ་ཏུ་རྣམ་པར་འབྱེད་པར་འགྱུར་བའང་ཡོད། ཟག་པ་ཟད་པར་
འགྱུར་བའང་ཡོད་ཅེས་གསུངས་པ་རྣམས་གང་དག་ཅེ་ན། དགེ་བའི་བསམ་གཏན་དང་པོ་
ལ་མཉམ་པར་འཇོག་པ་ནི་མཐོང་བའི་ཆོས་ལ་བདེ་བར་འགྱུར་བའི་ཏིང་འཛིན་སྒོམ་པ་ཡིན་
ནོ། །འདི་ནི་མཚོན་པ་ཙམ་སྟེ་བཞི་ཆར་ཡང་ངོ༌། །དེའང་མཐོང་བའི་ཆོས་ལ་བདེ་བར་
འགྱུར་བ་ཞེས་བྱའི། ཕྱི་མ་ལ་བདེ་བར་འགྱུར་བ་ཞེས་ནི་མི་བྱ་སྟེ། ཕྱི་མ་ལ་བདེ་བར་
འགྱུར་བའི་ངེས་པ་མེད་པའི་ཕྱིར་ཏེ། ཉམས་པ་དང༌། དེ་ལས་གོང་མར་སྐྱེ་བ་དང་།
མྱ་ངན་ལས་འདའ་བ་སྲིད་པའི་ཕྱིར། མིག་གི་མངོན་ཤེས་དང་མཚུངས་ལྡན་གྱི་ཤེས་རབ་ནི་
མཐོང་བར་འགྱུར་བའི་ཏིང་ངེ་འཛིན་སྒོམ་པ་དང་། མིག་གི་མངོན་ཤེས་ཀྱི་རྗེས་སུ་སྐྱེས་པའི་
ཡིད་ཤེས་དང་མཚུངས་ལྡན་གྱི་ཤེས་རབ་ནི་ཤེས་པར་འགྱུར་བའི་ཏིང་ངེ་འཛིན་སྒོམ་པ་ཞེས་བྱ་
ལ། དེ་གཉིས་གཅིག་ཏུ་བསྡུས་ནས་ཤེས་པ་མཐོང་བར་འགྱུར་བར་འདོད་དེ། དེ་དག་
གིས་བརྟགས་པ་ན་སེམས་ཅན་འདི་དག་ལུས་ཀྱི་ཉེས་པར་སྤྱོད་པ་དང་ལྡན་པའོ། །ཞེས་
ཤེས་ཤིང་མཐོང་བའི་ཕྱིར། སྦྱོར་བ་ལས་བྱུང་བའི་ཡོན་ཏན་ཟག་བཅས་མི་སྡུག་སྒོམ་པ་དང་།
ཉོན་མོངས་པ་མེད་པ་ལ་སོགས་པ་དང་། ཟག་མེད་རྣམ་ཐར་གྱི་སྒོ་ལ་སོགས་པའི་བློ་སྟེ་
ཤེས་རབ་ནི་རྣམ་པར་དབྱེ་བའམ་འབྱེད་པར་འགྱུར་བའི་ཏིང་ངེ་འཛིན་ཞེས་བྱ་སྟེ། ཤེས་
རབ་ཀྱི་ཁྱད་པར་གོང་ནས་གོང་དུ་རྣམ་པར་འབྱེད་པའི་ཕྱིར། རྡོ་རྗེ་ལྟ་བུའི་ཏིང་ངེ་འཛིན་
བསམ་གཏན་གྱི་ཡ་མཐའ་བཞི་པ་ལ་བརྟེན་པ་གང་ཡིན་པ་དེ་ནི་རྒྱུད་དེའི་ཟག་པ་མ་ལུས་པ་

ཟད་པར་འགྱུར་བའི་ཏིང་ངེ་འཛིན་བསྒོམ་པ་ཞེས་བྱའོ།། །།
གཉིས་པ་སྙོམས་འཇུག་གིས་བསྡུས་པའི་ཡོན་ཏན་ལ་ལྔ། ཚད་མེད། རྣམ་ཐར།
ཟིལ་གནོན། ཟད་པར། དེ་དག་གི་སྤྲོས་པ་བཤད་པའོ། །
དང་པོ་ནི། དམིགས་ཡུལ་སེམས་ཅན་ཚད་མེད་པ་ལ་དམིགས་པ་དང་བསོད་
ནམས་ཚད་མེད་པ་དང་ལྡན་པའི་ཚད་མེད་པ་ནི་བཞི་ཡོད་པ་ཡིན་ཏེ། བྱམས་པ། སྙིང་
རྗེ། དགའ་བ། བཏང་སྙོམས་ཚད་མེད་པ་རྣམས་སུ་ཡོད་པའི་ཕྱིར། འོ་ན། བཞིར་
གྲངས་ངེས་པའི་རྒྱུ་མཚན་ཅི་ཡིན་ཞེ་ན། ཡོད་དེ། གནོད་སེམས་དང་། ལ་སོགས་
པ་རྣམ་འཚེ་དང་། གཞན་བདེ་བ་ལ་མི་དགའ་བ་དང་། གནོད་སེམས་དང་ཆགས་པ་
མང་བའི་གཉེན་པོར་བཞིར་ངེས་པའི་ཕྱིར། བཞི་པོ་སོ་སོའི་ངོ་བོ་གང་ཞེ་ན། ཞེ་སྡང་
མེད་པའི་དགེ་བ་ནི་བྱམས་པ་ཡིན་ལ། སྙིང་རྗེ་ཡང་ཞེ་སྡང་མེད་པའི་དགེ་བའོ། །གཞན་
བདེ་བ་དང་ལྡན་པར་ཤེས་ནས་ཡིད་བདེ་བ་ནི་དགའ་བ་ཚད་མེད་ཡིན་ལ། བཏང་སྙོམས་
ནི་མ་ཆགས་པའི་རང་བཞིན་དགེ་བའོ། །རྣམ་པ་ནི་གོ་རིམ་བཞིན་དུ། ཀྱེ་མ་སེམས་ཅན་
རྣམས་བདེ་དང་ལྡན་པར་གྱུར་ཅིག །སྡུག་བསྔལ་ལས་གྲོལ་བར་གྱུར་ཅིག་སྙམ་པ་དང་།
དགའ་བ་དང་མི་འབྲལ་བར་གྱུར་ཅིག །སེམས་ཅན་རྣམས་ལ་ཆགས་སྡང་མེད་པ་སྙོམས་
པར་ཡིད་ལ་བྱེད་པའོ། །དེ་དག་གི་སྤྱོད་ཡུལ་ཏེ་དམིགས་པ་ནི་འདོད་པའི་སེམས་ཅན་
རྣམས་ཏེ། དེ་དག་ལ་དམིགས་པའི་གནོད་སེམས་ལ་སོགས་པའི་གཉེན་པོ་ཡིན་པའི་ཕྱིར་
རོ། །སའང་དགའ་བ་ནི་ཡིད་བདེ་བ་ཡིན་པས་བསམ་གཏན་དང་པོ་གཉིས་ཁོ་ན་ན་ཡོད་
ལ། གཞན་གསུམ་ནི་བསམ་གཏན་དྲུག་པོ་ཀུན་ན་ཡོད་ཅེས་དང་། ཁ་ཅིག་ནི་འདི་དག་
དངོས་གཞི་ཁོ་ནའི་ས་པ་ཡིན་པས་མི་ལྕོགས་མེད་མ་གཏོགས་པའི་ཁྱད་པར་ཅན་དང་ལྔར་
འདོད་དོ། །འོ་ན། བྱམས་སོགས་ཀྱིས་ཉོན་མོངས་པ་དངོས་སུ་སྤོང་ངམ་ཞེ་ན། ཚད་
མེད་བཞི་པོ་དེ་ཡིས་ཉོན་མོངས་པ་དངོས་སུ་མི་སྤོང་སྟེ། འདི་དག་ནི་སེམས་ཅན་ལ་དམིགས་
ནས་མོས་པ་ཡིད་ལ་བྱེད་པ་ཙམ་ཡིན་པའི་ཕྱིར་དང་། དངོས་སུ་སྤོང་ལམ་ནི་དེ་ཁོ་ན་ཉིད་
ཡིད་ལ་བྱེད་པ་ཡིན་པའི་ཕྱིར་རོ། །རྟེན་ནི་བློ་གསལ་ཞིང་འདོད་པ་ཉེས་དམིགས་མང་བས་
མི་དག་གི་ནང་དུ་སྐྱེད་དེ། གཞན་དུ་ནི་མ་ཡིན་ནོ། །དེ་དག་གཅིག་དང་ལྡན་པས་ཐམས་
ཅད་དང་ལྡན་ནམ་ཞེ་ན། དགའ་བ་མ་གཏོགས་པ་གསུམ་ནི་གཅིག་དང་ལྡན་ན་གཞན་གཉིས་

ཀྱང་ལྡན་པས། གཅིག་ཡོད་ན་ངེས་པར་གསུམ་གསུམ་དང་ལྡན་ལ། དགའ་བ་ནི་བསམ་
གཏན་གསུམ་པ་དང་བཞི་པར་སྐྱེས་པ་ལ་མེད་པས་ངེས་ལྡན་མ་ཡིན་ནོ། །
གཉིས་པ་རྣམ་ཐར་ནི། རྣམ་པར་ཐར་པ་ནི་བརྒྱད་དུ་མདོ་ལས་གསུངས་ཏེ། ནང་
གཟུགས་སུ་འདུ་ཤེས་པ་དང་། གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་རྣམས་ལ་
ལྟ་བ་གཉིས་དང་། སྡུག་པའི་རྣམ་པར་ཐར་པ་དང་། གཟུགས་མེད་བཞི་དང༌། འགོག་
པའི་རྣམ་པར་ཐར་པའོ། །རྣམ་ཐར་དང་པོ་གཉིས་མི་སྡུག་པ་ཡིན་ཏེ། རྣམ་པར་བསྔོས་
པའི་རྣམ་པ་ཅན་ཡིན་པའི་ཕྱིར། མ་ཆགས་པ་ཡིན་ཏེ། དང་པོ་གཉིས་རིམ་པ་བཞིན་དུ་
འདོད་པ་དང་བསམ་གཏན་དང་པོའི་ཁ་དོག་ལ་ཆགས་པའི་གཉེན་པོ་ཡིན་པའི་ཕྱིར། དེ་
བསམ་གཏན་དང་པོ་གཉིས་ཀྱི་དངོས་གཞི་ན་ཡོད། བསམ་གཏན་གསུམ་པ་ན་མེད་དེ། འདི་
ཁ་དོག་ལ་འདོད་ཆགས་ཀྱི་གཉེན་པོ་གང་ཞིག །བསམ་གཏན་གཉིས་པའི་ཁ་དོག་ལ་འདོད་
ཆགས་ཀྱི་གཉེན་པོ་མེད་པའི་ཕྱིར། གསུམ་པ་སྡུག་པའི་རྣམ་ཐར་ནི་མི་སྡུག་པ་མིན་ཏེ།
ཡུལ་ཡིད་དུ་འོང་བ་ལ་དམིགས་ནས་སྡུག་པར་བལྟ་བའི་ཕྱིར། མཐའ་བསམ་གཏན་བཞི་
པ་ན་ཡོད། ངོ་བོ་དེ་མ་ཆགས་པ་ཡིན་ནོ། །བསམ་གཏན་གསུམ་པ་ལ་རྣམ་ཐར་མི་
འཇོག་པའི་རྒྱུ་མཚན་ཡོད་དེ། བསམ་གཏན་གཉིས་པའི་ཁ་དོག་ལ་འདོད་ཆགས་ཀྱི་གཉེན་
པོ་མེད་པའི་ཕྱིར། འོ་ན། བསམ་གཏན་བཞི་པ་ལ་རྣམ་ཐར་མི་འཇོག་པར་ཐལ། བསམ་
གཏན་གསུམ་པའི་ཁ་དོག་ལ་འདོད་ཆགས་ཀྱི་གཉེན་པོ་མེད་པའི་ཕྱིར་ཞེ་ན། མི་མཚུངས་ཏེ།
སྡུག་པའི་རྣམ་ཐར་དེ་འདོད་ཆགས་ཀྱི་གཉེན་པོར་བསྒོམ་པ་མ་ཡིན་གྱི། བསམ་གཏན་དང་
པོ་གཉིས་ཀྱི་སྐབས་སུ་མི་སྡུག་པ་བསྒོམས་པས་ཡིད་ཞུམ་པ་དེ་གཟེངས་བསྟོད་པར་བྱ་བའི་
ཕྱིར་དང་། རྣམ་ཐར་དང་པོ་གཉིས་གྲུབ་མ་གྲུབ་བརྟག་པར་བྱ་བའི་ཆེད་ཡིན་པའི་ཕྱིར།
གཟུགས་མེད་ཀྱི་རྣམ་ཐར་ནི་གཟུགས་མེད་ཀྱི་མཉམ་གཞག་དགེ་བ་དག་པ་བ་དང་ཟག་མེད་
རྣམས་སོ། །འགོག་པའི་རྣམ་ཐར་ནི་འགོག་པའི་སྙོམས་པར་འཇུག་པའོ། །འགོག་
པར་འཇུག་སེམས་ནི་ཁམས་གསུམ་གྱི་སེམས་ཕྲུ་བ་ནི་སྲིད་རྩེ་ཡིན་ལ། དེ་ཉིད་ཀྱང་ཆེས་
ཕྲུ་བར་བྱས་པའི་མཇུག་ཐོག་ཏུ་སྙོམས་པར་འཇུག་གོ །ལྡང་བ་ན་སྲིད་རྩེ་རང་གི་ས་པའི་
དག་པ་བ་དང༌། འོག་མ་ཅི་ཡང་མེད་པའི་སེམས་ལ་བརྟེན་པའི་འཕགས་པ་ཟག་པ་མེད་
པའི་སེམས་ཀྱིས་འགོག་པ་དེ་ལས་ལྡང་བའོ། །དམིགས་པ་ནི་རྣམ་ཐར་དང་པོ་གཉིས་

འདོད་པར་གཏོགས་པའི་སྣང་བ་གཟུགས་ཀྱི་སྐྱེ་མཆེད་ཡིད་དུ་མི་འོང་བ་དང་། གསུམ་པ་
ནི་ཡིད་དུ་འོང་བའི་ཡུལ་ཅན་ཡིན་ནོ། །གང་དག་གཟུགས་ཅན་མིན་པའི་རྣམ་པར་བཞི་པོ་
དེ་དག་གི་སྤྱོད་ཡུལ་ཏེ། དམིགས་པ་ནི་ས་གོང་མ་དང་། རང་གི་ས་པའི་སྡུག་བསྔལ་
དང༌། སོགས་སྒྲས་ཀུན་འབྱུང་དང༌། འགོག་པ་དང་། རྗེས་ཤེས་ཕྱོགས་ཀྱི་ལམ་
གོང་འོག་དང་རང་ས་ཐམས་ཅད་ཡིན་དུ་རུང་ངོ༌། །
གསུམ་པ་ཟིལ་གྱིས་གནོན་པའི་སྐྱེ་མཆེད་ནི། མདོ་ལས། ནང་གཟུགས་སུ་འདུ་ཤེས་
པས་ཕྱི་རོལ་གྱི་གཟུགས་ཆུང་ངུ་ཁ་དོག་བཟང་བ་དང་ངན་པ་རྣམས་ལ་བལྟ་བ་དང་། གཟུགས་
ཆེན་པོ་ཁ་དོག་བཟང་བ་དང་ངན་པ་རྣམས་ལ་བལྟ་བ་སྟེ་གཉིས་དང་། ནང་གཟུགས་མེད་
པར་འདུ་ཤེས་པས་ཀྱང་དེ་བཞིན་དུ་བལྟ་བ་གཉིས་ཏེ་བཞི་དང༌། ནང་གཟུགས་མེད་པར་
འདུ་ཤེས་པས་ཕྱི་རོལ་གྱི་གཟུགས་སྔོན་པོ་དང་། སེར་པོ་དང་། དམར་པོ་དང་། དཀར་
པོ་རྣམས་ལ་བལྟ་བ་བཞི་སྟེ་བརྒྱད་པོ་ཐམས་ཅད་ལའང་གཟུགས་དེ་དག་ཟིལ་གྱིས་མནན་ནས་
ཤེས། ཟིལ་གྱིས་མནན་ནས་མཐོང་སྟེ། དེ་ལྟ་བུར་འདུ་ཤེས་པར་འགྱུར་བ་དེ་ནི་ཟིལ་གྱིས་
གནོན་པའི་སྐྱེ་མཆེད་དང་པོ་ནས་བརྒྱད་པ་ཡིན་ནོ་ཞེས་པའི་བར་དུ་སྦྱར་བ་རྣམས་སོ། །དེ་
ལ་ཟིལ་གྱིས་མནན་ནས་ཞེས་བྱ་བ་ནི་དབང་བསྒྱུར་ནས་སོ། །ཤེས་པ་ཞི་གནས་དང་མཐོང་
བ་ནི་ལྷག་མཐོང་ངམ། ཡང་ན་བར་ཆད་མེད་པ་དང་རྣམ་གྲོལ་ལམ་མོ། །ཟིལ་གནོན་
དང་པོ་གཉིས་ཀྱི་ངོ་བོ་དང་། ས་དང་། གང་གི་གཉེན་པོ་ཡིན་པ་དང༌། དམིགས་པ་
ནི་རྣམ་ཐར་དང་པོ་གཟུགས་ཅན་གཟུགས་ལ་བལྟ་བ་དེ་བཞིན་དུ་ཤེས་པར་བྱའོ། །ཟིལ་
གནོན་གསུམ་པ་དང་བཞི་པ་གཉིས་ཀྱི་ངོ་བོ་ལ་སོགས་པ་ནི་རྣམ་ཐར་གཉིས་པ་གཟུགས་མེད་
གཟུགས་ལ་བལྟ་བ་ཇི་ལྟ་བ་བཞིན་ནོ། །དེ་དག་ལས་གཞན་ཁ་དོག་གི་ཟིལ་གནོན་བཞིའི་
ས་དང་ངོ་བོ་སོགས་ནི་སྡུག་པའི་རྣམ་པར་ཐར་པ་བཞིན་དུ་ཤེས་པར་བྱའོ། །འོན་ཀྱང་ཁྱད་
པར་ནི་རྣམ་ཐར་དམིགས་པ་ལ་རྒྱབ་ཀྱིས་ཕྱོགས་པ་ཙམ་དུ་ཟད་ཀྱི། ཟིལ་གྱིས་མི་གནོན་
ནས་ཟིལ་གྱིས་གནོན་པའི་ཕྱིར་རོ། །
བཞི་པ་ཟད་པར་ནི། ཟད་པར་གྱི་སྐྱེ་མཆེད་ཅེས་བྱ་བ་ནི་དམིགས་པ་ས་ལ་སོགས་
པར་མོས་པའི་རྣམ་པ་བར་མ་ཆད་པར་ཁྱབ་པར་བྱེད་པའི་དོན་གྱིས་ཏེ། དབྱེ་ན་ཟད་པར་

ས་དང༌། ཆུ་དང་། མེ་དང་། རླུང་དང་། སྔོན་པོ་དང་། སེར་པོ་དང༌། དམར་
པོ་དང་། དཀར་པོ་དང༌། ནམ་མཁའ་དང་། རྣམ་ཤེས་དང་བཅུའོ། །དེ་རྣམས་
ལས་དང་པོ་བརྒྱད་ནི་ངོ་བོ་མ་ཆགས་པའི་དགེ་བ་ཡིན་ལ། ས་ནི་བསམ་གཏན་གྱི་ཡ་མཐའ་
བཞི་པ་ཁོ་ན་ན་ཡོད་ཅིང་། སྤྱོད་ཡུལ་ཏེ་དམིགས་པ་ནི་འདོད་པའི་གཟུགས་ཀྱི་སྐྱེ་མཆེད་
ཡིན་ཏེ། འཇིག་རྟེན་གྱི་ཐ་སྙད་དང་མཐུན་པར་ཁ་དོག་དང་དབྱིབས་སུ་འདོད་པའི་ཕྱིར།
ཟད་པར་ནམ་མཁའ་དང་རྣམ་ཤེས་གཉིས་ནི་གཟུགས་མེད་དང་པོ་གཉིས་དག་པ་བའི་རང་
བཞིན་ཡིན་ལ། སྤྱོད་ཡུལ་ནི་རང་གི་ས་པའི་ཕུང་པོ་བཞི་ཡིན་ནོ། །
ལྔ་པ་དེ་དག་གི་སྤྲོས་པ་བཤད་པ་ནི། ཉི་ཤུ་རྩ་དྲུག་པོ་དེ་དག་འཐོབ་ཚུལ་ཇི་ལྟར་ཞེ་
ན། འགོག་པའི་རྣམ་ཐར་གྱི་རྟེན་ནི་སྔར་གནས་གཉིས་པར་བཤད་ཟིན་ལ། ལྷག་མ་ཉི་ཤུ་
རྩ་ལྔ་པོ་ནི་སྔར་འདྲིས་པ་ཡིན་ན་འདོད་ཆགས་དང་བྲལ་བ་ཙམ་དང༌། མ་འདྲིས་པ་སྦྱོར་བ་
འབད་རྩོལ་གྱིས་འཐོབ་བོ། །རྟེན་ནི་གཟུགས་མེད་ཅེས་བྱ་བའི་རྣམ་ཐར་བཞི་དང་ཟད་པར་
གཉིས་ནི་ཁམས་གསུམ་གྱི་རྟེན་ཅན་ཡིན་ལ། དེ་དག་གི་ལྷག་མ་བཅུ་དགུ་པོ་རྣམས་ནི་མི་
ལས་སྐྱེ་སྟེ། ངེས་པར་ལུང་ལ་བརྟེན་ནས་སྐྱེ་དགོས་པའི་ཕྱིར། འོ་ན། ཁམས་གོང་
མ་གཉིས་ན་ལུང་ནོད་པ་མེད་པས་དེ་དག་ཏུ་གོང་མ་གོང་མའི་སྙོམས་འཇུག་འོག་མ་འོག་མའི་
རྟེན་ལ་ཇི་ལྟར་སྐྱེ་ཞེ་ན། ཁམས་གཉིས་པོ་དེར་གཟུགས་མེད་པའི་སྙོམས་འཇུག་ནི་རྒྱུའི་སྟོབས་
དང་ལས་ཀྱི་སྟོབས་གཉིས་ཀྱིས་ཅི་རིགས་པར་སྐྱེ་སྟེ། དང་པོ་རྒྱུའི་སྟོབས་ཀྱིས་སྐྱེ་བ་ནི་སྔོན་
མིའི་རྟེན་ལ་སྲིད་རྩེའི་ཏིང་ངེ་འཛིན་གོམས་པར་བྱས་པ་ལས་ཉམས་ཏེ་གཟུགས་ཁམས་གང་
ཡང་རུང་བར་སྐྱེས་པ་ན་སྔོན་གོམས་པའི་སྐལ་མཉམ་གྱི་རྒྱུས་སྲིད་རྩེའི་ཏིང་ངེ་འཛིན་སྐྱེ་བ་ལྟ་
བུ་ཡིན་ལ། ལས་ཀྱི་སྟོབས་ཀྱིས་སྐྱེ་བ་ནི་སྔོན་མིའི་ནང་དུ་གཟུགས་མེད་ཀྱི་སྙོམས་འཇུག་
ཐོབ་ནས་ཉམས་པ་དེ་ཉིད་ལན་གྲངས་གཞན་ལ་མྱོང་འགྱུར་གྱི་ལས་སུ་གྱུར་པའི་སྟོབས་ཀྱིས་
གཟུགས་ཁམས་སུ་སྐྱེ་བ་ནའང་གཟུགས་མེད་པའི་ཏིང་ངེ་འཛིན་ཐོབ་སྟེ། དེའི་ཕྱི་མར་གཟུགས་
མེད་དུ་སྐྱེ་དགོས་པའི་ཕྱིར་རོ། །གཟུགས་ཀྱི་ཁམས་ཀྱི་འོག་མ་རྣམས་སུ་བསམ་གཏན་གོང་མ་
རྣམས་རྒྱུ་དང་ལས་ཀྱི་སྟོབས་དེ་དག་དང་ཆོས་ཉིད་ཀྱིས་ཀྱང་སྐྱེའོ། །དེ་ལ་ཆོས་ཉིད་ཀྱིས་
སྐྱེ་བ་ནི་འཇིག་རྟེན་འཇིག་པའི་ཚེ་བསམ་གཏན་འོག་མའི་སེམས་ཅན་ལ་དགེ་བའི་ཆོས་རྣམས་
ཀྱིས་འཇུག་པ་ཤས་ཆེ་བས་བསམ་གཏན་གོང་མའི་སེམས་ངང་གིས་སྐྱེ་བ་ལྟ་བུའོ། །ཆོས་

མངོན་པའི་མཛོད་ཀྱི་ཚིག་ལེའུར་བྱས་པ་ལས། སྙོམས་པར་འཇུག་པ་བསྟན་པ་ཞེས་བྱ་
བ་སྟེ་གནས་བརྒྱད་པའི་མཆན་འགྲེལ་བཤད་པའོ།། །།
༈ བཞི་པ་མཇུག་གི་དོན་ལ་གསུམ། བསྟན་པ་གནས་པའི་ཚད། རང་དགའ་སྤངས་
ཤིང་ཁེངས་སྐྱུང་བ། ཕྱི་རབས་ལ་བག་ཡོད་བྱ་བར་གདམས་པའོ། །
དང་པོ་ནི། གང་དུ་ཆོས་རྣམས་ཀྱི་རང་དང་སྤྱིའི་མཚན་ཉིད་སྟོན་པར་བྱེད་པའི་མངོན་
པའི་ཆོས་ཇི་ཙམ་དུ་གནས་ཤེ་ན། སྟོན་པ་སངས་རྒྱས་ཀྱིས་གསུངས་པའི་དམ་པའི་ཆོས་རྣམས་
ནི་རྣམ་པ་གཉིས་ཏེ། ལུང་སྡེ་སྣོད་གསུམ་དང་། རྟོགས་པར་བྱ་བ་བྱང་ཕྱོགས་སོ་བདུན་གྱི་
བདག་ཉིད་དོ། །ལུང་གི་བསྟན་པ་དེ་འཛིན་པར་བྱེད་པ་ནི་ལུང་ཕྱིན་ཅི་མ་ལོགས་པར་སྨྲ་
བར་བྱེད་པ་ཁོ་ན་ཡིན། རྟོགས་པའི་བསྟན་པ་དེ་འཛིན་པར་བྱེད་པ་ནི་ལུང་གི་ཆོས་དེའི་དོན་
ཕྱིན་ཅི་མ་ལོག་པར་རྒྱུད་ལ་སྒྲུབ་ཅིང་ཉམས་སུ་ལེན་པར་བྱེད་པ་ཁོ་ན་ཡིན་ནོ། །ཁོ་ན་ཞེས་
པས་དེ་ལས་གཞན་མེད་པར་བསྟན་ཏོ། །དེ་དག་ཇི་སྲིད་དུ་གནས་པ་དེ་སྲིད་དུ་མངོན་པའི་
ཆོས་ཀྱང་གནས་སོ། །འོ་ན། ལུང་དང་རྟོགས་པ་དེ་དག་ཇི་སྲིད་དུ་གནས་ཤེ་ན། ཁ་
ཅིག་ལོ་སྟོང་དུ་གནས་སོ་ཞེས་ཟེར། ཁ་ཅིག་རྟོགས་པའི་བསྟན་པ་དེ་ལྟར་ཡིན་གྱི། ལུང་ནི་
ཆེས་རིང་དུ་གནས་སོ་ཞེས་ཟེར། གཞན་ཡང་ལྔ་བརྒྱ་པ་ཕྲག་བཅུར་གནས་པར་གསུངས་ཏེ།
ལྔ་བརྒྱ་པ་ཕྲག་དང་པོ་ལ་དགྲ་བཅོམ་པ་དང༌། གཉིས་པ་ལ་ཕྱིར་མི་འོང་དང་། གསུམ་
པ་ལ་འབྲས་བུ་དང་པོ་གཉིས་ཐོབ་པ་མང་དུ་འབྱུང་སྟེ་འབྲས་བུའི་དུས་དང་། བཞི་པ་ལ་ཤེས་
རབ་དང༌། ལྔ་པ་ལ་སེམས་དང་། དྲུག་པ་ལ་ཚུལ་ཁྲིམས་ཀྱི་བསླབ་པ་ལ་གནས་པ་མང་
དུ་འབྱུང་བས་སྒྲུབ་པའི་དུས་དང་། བདུན་པ་ལ་མངོན་པ་དང་། བརྒྱད་པ་ལ་མདོ་སྡེ་དང་།
དགུ་པ་ལ་འདུལ་བ་ཤས་ཆེར་འཛིན་པ་མང་དུ་འབྱུང་སྟེ་ལུང་གི་དུས་དང་། བཅུ་པ་ལ་རྟགས་
ཙམ་འཛིན་པའི་དུས་སོ། །
གཉིས་པ་རང་དགའ་སྤངས་ཤིང་ཁེངས་སྐྱུང་བ་ནི། འོ་ན། མངོན་པའི་བསྟན་བཅོས་
འདི་ཡེ་ཤེས་ལ་འཇུག་པ་ལ་སོགས་པ་ནས་ཇི་ལྟར་གསུངས་པ་བཞིན་དུ་བཤད་པ་ཡིན་ནམ་ཞེ་
ན། དབྱིག་གཉེན་བདག་གིས་མངོན་པའི་ཆོས་འདི་ཅུང་ཟད་མདོ་སྡེ་པ་ལ་སོགས་པ་དང་
མཐུན་པའང་ཡོད་མོད་ཀྱི། ཕལ་ཆེར་ནི་ཁ་ཆེ་བྱེ་བྲག་ཏུ་སྨྲ་བའི་མཁས་པ་རྣམས་ཀྱི་ཚུལ་
ཏེ་ལུགས་སུ་གྲུབ་པ་གང་ཡིན་པ་དེ་བཤད་པས་རང་དགའ་མ་ཡིན་ལ། འོན་ཀྱང་དེ་ལྟར་

བཤད་པ་ལ་གཞུང་འདིར་ཚིག་དང་དོན་གྱི་ཆ་ལ་ཉེས་པར་མཁས་པ་རྣམས་ཀྱིས་ཟིན་ཏེ་མཁྱེན་
པ་གང་ཡིན་པ་དེ་ནི་རྩོམ་པ་པོ་བདག་གིས་ཉེས་པ་ཡིན་པས་མཁས་པ་རྣམས་ཀྱིས་བཟོད་པར་
མཛོད་ཅིག་ཅེས་པའོ། །གལ་ཏེ་བྱེ་སྨྲའི་སློབ་དཔོན་གཅིག་ནས་གཅིག་ཏུ་བརྒྱུད་པའི་ལུང་
བཞིན་བཤད་པས་ཉེས་པ་མེད་དོ་སྙམ་ན། ལུང་རྟོགས་ཀྱི་དམ་པའི་ཆོས་ཀྱི་ཚུལ་ཏེ་མཚན་ཉིད་
བརྗོད་པ་ལ་ཚད་མར་གྱུར་པ་ནི་ཐུབ་པ་སངས་རྒྱས་བཅོམ་ལྡན་འདས་རྣམས་དང་། དེའི་
སྲས་བྱང་ཆུབ་སེམས་དཔའ་རྣམས་ཁོ་ན་ཡིན་གྱི། གཞན་ནི་འཁྲུལ་པ་སྲིད་པས་དེ་ལྟར་མ་
ཡིན་པའི་ཕྱིར་རོ། །
གསུམ་པ་ཕྱི་རབས་ལ་བག་ཡོད་བྱ་བར་གདམས་པ་ནི། རྣམ་གྲོལ་གྱི་ལམ་དང་ལམ་མ་
ཡིན་པ་སྟོན་པར་མཛད་པས་ན་སྟོན་པ་འཇིག་རྟེན་པ་རྣམས་ཀྱི་མིག་ལྟ་བུར་གྱུར་པའི་སངས་
རྒྱས་བཅོམ་ལྡན་འདས་ནི་ཟུམ་སྟེ་མྱ་ངན་ལས་འདའ་བར་གྱུར་ཅིང་། སངས་རྒྱས་ལས་གཞན་
ཆོས་ཀྱི་དཔང་པོར་གྱུར་པའི་འཕགས་པའི་སྐྱེ་བོ་དགྲ་བཅོམ་པ་རྣམས་ཀྱང་ཕལ་ཆེར་མྱ་ངན་
ལས་འདས་ཏེ་ཟད་པར་གྱུར་པ་ན་ཆོས་ཀྱི་དེ་ཉིད་མ་མཐོང་ལ། སྟོན་པའི་ལུང་ལ་མི་བརྟེན་
ཞིང་གཞན་གྱིས་བཅོས་སུ་མི་བཏུབ་པས་རང་དགར་གྱུར་པའི་རྟོག་གེ་ངན་པ་ལ་ཞུགས་པའི་
ངན་རྟོག་ཅན་རྣམས་ཀྱིས་ཚིག་དང་དོན་གྱི་སྒོ་ནས་བསྟན་པ་འདི་དཀྲུགས་སོ། །ཇི་ལྟར་ཞེ་
ན། ཡངས་པ་ཅན་པའི་དགེ་སློང་རྣམས་ཀྱིས་རུང་བ་མ་ཡིན་པའི་གཞི་བཅུས་བསྟན་པ་ལ་
ཆུ་བུར་བྱས་པ་དང་། རྩ་བའི་སྡེ་བཞི་གྱེས་པའི་སྡེ་པ་བཅོ་བརྒྱད་དུ་གྱུར་ཏེ་བསྟན་པ་ལ་སྒྲོ་
སྐུར་སྣ་ཚོགས་སུ་གྱུར་པའོ། །གཞན་ཡང་རང་བྱུང་རྫོགས་པའི་སངས་རྒྱས་དང་། རང་བྱུང་
དེའི་བསྟན་པ་གཅེས་པར་འཛིན་པའི་ལུང་རྟོགས་དང་ལྡན་པའི་སྐྱེས་བུ་རྣམས་ཀྱང་འཁོར་བ་
ལས་མཆོག་ཏུ་གྱུར་པ་སྡུག་བསྔལ་རྒྱུ་དང་བཅས་པ་ཞི་བའི་མྱ་ངན་ལས་འདས་པར་གཤེགས་
ཏེ་འགྲོ་བ་རྣམས་ལ་སྐྱོབ་པར་བྱེད་པའི་མགོན་མེད་པར་གྱུར་པ་ན་ཡང་དག་པར་འདོམས་པར་
བྱེད་པ་མེད་ཅིང་། ཚུལ་ཁྲིམས་དང་ཤེས་རབ་སྟེ་ཡོན་ཏན་འཇོམས་པར་བྱེད་ཅིང་བསྟན་
པ་ནུབ་པར་བྱེད་པའི་རྒྱུ་དྲི་མ་ནི་ལྟ་ངན་དང་དུག་གསུམ་སྟེ། དེས་དགའ་མགུར་བྱས་ནས་
དེང་སང་འཇིག་རྟེན་འདི་ན་སྤྱོད་པར་བྱེད་དོ། །གོང་དུ་བསྟན་པའི་ཚུལ་དེ་ལྟར་ཐུབ་པ་
སངས་རྒྱས་དག་གི་བསྟན་པ་ནི། དཔེར་ན། འཆི་བའི་དུས་སུ་ལྐོག་མར་སྲོག་ཕྱིན་པ་
ན་འཆི་བ་ལ་ཉེ་བ་དང་འདྲ་བར་རིང་དུ་མི་གནས་པའི་ཕྱིར་དང་། དྲི་མ་རྣམས་ཀྱང་སྟོབས་

དང་ལྡན་པའི་དུས་སུ་རིག་པར་བྱས་ནས་ནི་ཐར་པ་འདོད་པ་རྣམས་ཀྱིས་བག་ཡོད་པར་གྱིས་
ལ་བསྟན་པ་འཛིན་པ་ལ་རྣམ་པར་བརྩོན་པར་གྱིས་ཤིག་ཅེས་འདོམས་པ་སྟེ། བཅོམ་ལྡན་
འདས་ཀྱི་ཞལ་སྔ་ནས། བག་ཡོད་འཆི་མེད་གནས་ཡིན་ཏེ། །བག་མེད་པ་ནི་འཆི་བའི་
གནས། །བག་ཡོད་འཆི་བར་མི་འགྱུར་ཏེ། །བག་མེད་རྟག་ཏུ་འཆི་བར་འགྱུར། །ཡང་
སོ་སོར་ཐར་བ་ལས་ཀྱང་། ཚེ་དང་ལྡན་པ་དག་སངས་རྒྱས་ཀྱི་བྱང་ཆུབ་དང་། དེའི་ཆོས་
རྣམས་ཀྱང་བག་ཡོད་པས་འཐོབ་བོ་ཞེས་གསུངས་པའི་ཕྱིར་རོ། །ཆོས་མངོན་པའི་མཛོད་
ཀྱི་ཚིག་ལེའུར་བྱས་པ་ཞེས་བྱ་བ་རྒྱལ་བས་ལུང་བསྟན་པའི་སྐྱེས་བུ་ཆེན་པོ་འབུམ་སྡེ་དགུ་བཅུ་
གོ་དགུ་ཐུགས་ལ་མངའ་ཞིང་། མི་འཕྲོག་པའི་མཁྱེན་རབ་དང་ཐུགས་རྗེའི་དབང་ཕྱུག་ཀུན་
མཁྱེན་གཉིས་པ་ཞེས་ཡོངས་སུ་གྲགས་པའི་སློབ་དཔོན་ཆེན་པོ་དབྱིག་གཉེན་ཞབས་ཀྱིས་
མཛད་པ་རྫོགས་སོ།། །།རྒྱ་གར་གྱི་མཁན་པོ་ཛི་ན་མི་ཏཱ་སྟེ་རྒྱལ་བའི་བཤེས་གཉེན་དང༌།
ཞུ་ཆེན་གྱི་ལོ་ཙཱ་བ་བནེ་དཔལ་བརྩེགས་ཀྱིས་བསྒྱུར་ཅིང་ཞུས་ཏེ་འཆད་ཉན་གྱི་སྒོ་ནས་གཏན་
ལ་ཕབ་པའོ།། །། །
སླར་སྨྲས་པ། མགོན་དེས་བསྐལ་པར་དཀའ་སྤྱོད་ཀྱིས་བསྒྲུབས་པའི། །ཆོས་ཚུལ་
དཔག་མེད་སྟོན་ལས་ཤེས་བྱ་ཀུན། །བློ་གྲོས་མིག་གིས་ཅིག་ཅར་མཐོང་བ་ནི། །མངོན་པའི་
ཆོས་ཀྱི་མེ་ལོང་ལས་གཞན་མེད། །རྒྱ་ཆེན་གཞུང་ལུགས་ཐོས་པའི་སྐལ་བཟང་ཞིག །སྙིགས་
དུས་འདི་འདྲར་མྱངས་ལ་སྤྲོ་བའི་རླབས། །སྙིང་ནས་འཕྱུར་བའི་ལེགས་བྱས་ཟེགས་མ་འདི། །
དམ་པའི་ཆོས་ལ་བག་ཆགས་གཞག་ཕྱིར་འབད། །འདི་ལས་ཐོབ་དང་དུས་གསུམ་དགེ་བའི་
ཚོགས། །ཡོངས་བསྡོམས་གཞན་དོན་རྩོལ་བ་མེད་འཇོ་བ། །རྣམ་པ་ཐམས་ཅད་མཁྱེན་
པར་བསྔོས་པའི་མཐུས། །ལུང་རྟོགས་བཤད་སྒྲུབ་བསྟན་པ་རྒྱས་གྱུར་ཅིག །བསྟན་པ་
རིན་ཆེན་གཅིག་ཏུ་གཅེས་སྐྱོང་བ། །བསྟན་འཛིན་ཞིང་གཞན་གཤེགས་རྣམས་ཐུགས་དགོངས་
དང་། །བསྟན་སྲོག་ཕྲ་མོར་གྱུར་པ་བསྲིང་རྩོལ་བ། །གང་ན་སུ་བཞུགས་བཞེད་དོན་འགྲུབ་
གྱུར་ཅིག །ཡིད་ཅན་འཁོར་བའི་བརྩོན་ར་གཏིང་ཟབ་པར། །མ་རིག་ལྕགས་ཀྱི་སྒྲོག་
གུས་བཅིངས་པ་རྣམས། །ཡེ་ཤེས་རལ་གྲིས་དུམ་བུར་བཅད་པའི་མོད། །ཐར་པའི་ཁང་
བཟང་དམ་པར་འདོང་གྱུར་ཅིག །བདག་ཀྱང་སྐྱེ་ཀུན་འཁོར་ལོ་བཞི་ལྡན་ལ། །ཐོས་བསམ་
སྒོམ་པས་བསྟན་པ་རབ་སྤེལ་ཞིང་། །རང་གིས་རྟོགས་པའི་ཤེས་བྱའི་གནས་མཐའ་དག །

ཤུགས་དྲག་སྙིང་རྗེས་འགྲོ་ལ་འདོམས་གྱུར་ཅིག །ཅེས་ཆོས་མངོན་པའི་མཛོད་ཀྱི་མཆན་
འགྲེལ་དབྱིག་གཉེན་དགོངས་པ་གསལ་བའི་སྒྲོན་མེ་ཞེས་བྱ་བ་འདི་ནི་མཁན་ཆེན་ཐམས་ཅད་
མཁྱེན་པ་བྱམས་པ་ཀུན་དགའ་བསྟན་པའི་རྒྱལ་མཚན་དང་། རྫོགས་པའི་སངས་རྒྱས་རྗེ་
བླ་མ་འཇམ་དབྱངས་མཁྱེན་བརྩེའི་དབང་པོ་གཙོ་བོར་སྨོས་པའི་ཡོངས་འཛིན་དམ་པ་དུ་མའི་
ཞབས་རྡུལ་སྤྱི་བོས་ལེན་པ་འཇམ་དབྱངས་བློ་གཏེར་དབང་པོས་ཆུང་དུས་མཁས་དབང་ཤེས་
རབ་རྒྱ་མཚོ་དང་། ཐུབ་བསྟན་མཁན་ཆེན་མི་ཕམ་སེང་གེ་རབ་རྒྱས་ཀྱི་ཞལ་སྔ་ནས་འདིའི་ཟུར་
བཀོལ་འགའ་རེ་ནོས་ཤིང་། དུས་ཕྱིས་སྡེ་སྣོད་སྨྲ་བའི་ཉི་མ་ཐུགས་རྗེ་བཀའ་དྲིན་གཏེར་ཆེན་
ཐུབ་བསྟན་ཆོས་ཀྱི་གྲགས་པའི་ཞབས་པད་ཡུན་དུ་བསྟེན་ནས་འདིའི་བཤད་ཁྲིད་ཞིབ་རྒྱས་སུ་
ཐོབ་སྐབས་བློས་ཇི་ཟིན་ཡི་གེར་བཀོད་པ་ལ། སླད་ནས་ཡིག་ཆ་ཁུངས་ཐུབ་དག་ལའང་
གཏུགས་ཏེ་བཅོས་བསྒྱུར་གྱིས་གཏན་ལ་ཕབ་ནས་གོ་བདེར་བྲིས་པའི་དགེ་བས་ལུང་རྟོགས་ཀྱི་
བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག །སརྦ་དཱ་ཀ་ལྱཱ་ཎཾ་བྷ་ཝ་
༈ ཆོས་རྣམས་མཚན་ཉིད་སྟོན་པ་ཡི། །མདོ་དོན་གསལ་བྱེད་མངོན་པའི་མཛོད། །
གོ་བདེར་མཆན་གྱིས་འགྲེལ་བ་འདི། །བེར་ཚང་པཀཱིའི་རིགས་འཁྲུངས་ཤིང་། །མཁས་བཙུན་
བཟང་པོའི་དཔལ་མངའ་བ། །ཆོས་རྗེ་མཁས་གྲུབ་རྒྱ་མཚོ་ཡིས། །དགེ་བའི་བཤེས་ལ་
དྲིན་གཟོ་དང་། །དམ་པའི་ཆོས་ལ་བཀུར་སྟིའི་ཕྱིར། །ཆོས་སྦྱིན་མི་ཟད་པར་དུ་བསྒྲུབས། །
དགེ་བས་བཤད་སྒྲུབ་བསྟན་པ་དར། །ཕ་མས་གཙོ་བྱས་ཡིད་ཅན་ཀུན། །བྱང་ཆེན་རྒྱལ་སར་
འགོད་གྱུར་ཅིག། །།དགེ་ལེགས་འཕེལ།། །།

གློག་འཕྲུལ་དུ་ཕབ་མཁན།
རིན་ཆེན་ནོར་བུ།
བཀྲ་ཤིས་ཆོས་འགྲུབ།
བསོད་ནམས་མགོན་པོ་སོགས།
རྫོང་སར་སློབ་གླིང་གི་མཁན་སློབ་རྣམས་ཀྱིས་
ཞུ་དག་བྱས་ཤིང་པར་གཞི་བསྒྲིགས་པའོ། །

༄༅། །འཇམ་དབྱངས་བློ་གཏེར་དབང་པོའི་བཀའ་འང་མ་བཞུགས།
ཤེས་རབ་མེད་པའི་རྒྱུ་མཚན་གྱིས། །
བླུན་པོ་ཡོན་ཏན་མི་སློབ་ལོ། །
བརྟགས་ན་ཤེས་རབ་མེད་ཉིད་ཀྱིས། །
བླུན་པོས་འབད་པ་ལྷག་པར་དགོས། །
ས་སྐྱ་པཎྜི་ཏའི་གསུང་།
བོད་ལྗོངས་དཔེ་རྙིང་དཔེ་སྐྲུན་ཁང་།
